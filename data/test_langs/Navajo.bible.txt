Hodeeyáadi Saad jílį́, Saad éí Diyin God bił hojílǫ́, índa Saad éí Diyin God jílį́.
T'áá éí hodeeyáadi Diyin God bił hojílǫ́;
éí t'áá ałtsoní ájiilaa, índa dahólónígíí t'ááłá'í nidi t'áá hádingo t'áadoo ła' ályaa da.
Iiná hwii' hólǫ́, áko éí iinánígíí nihokáá' dine'é bá bee adinídíín.
Éí adinídínígíí chahałheeł góne' adííłdíín, áko chahałheeł doo bidééłníi da.
Diné léi' John wolyéego Diyin God biníł'a'.
Adinídíín hwee bééhodoozįįł biniyé jiníyá, adinídíín nilíinii baa ch'íhozhdoo'áałgo, diné t'áá ałtso hanahjį' da'iidoodląął biniyé.
Hó éí doo adinídíín jílį́į da, nidi adinídíín t'óó baa ch'íhozhdoo'ááł biniyé ho'deel'a'.
Adinídíín t'áá aaníinii éí diné ts'ídá t'áá ałtso bá azhdiníłdíin doogo nahasdzáán bikáa'jį' jiníyá;
nihokáá' nijigháá nít'éé', áádóó hwee nahasdzáán hazlį́į́', nidi nihokáá' dine'é t'áadoo hwéédahoosįįd da;
t'áá hóhígíí baazhníyá, nidi t'áá hó hadine'é doo dahoniizį́į' da.
Nidi t'áá háiida bíí' jidooleełgo yee lą́ asłį́'ígíí éí házhi' yee hózhíigo hoodlą́ągo haa dzólíii éí Diyin God ba'áłchíní dooleełgo bee óhólnííh baazhdiní'ą́.
Éí doo dił bits'ą́ą́dóó nidahaazhchį́į da, doo nidi ats'íís yinízinii bik'ehgo da, doo nidi diné íinízinii bik'ehgo da, nidi Diyin God bits'ą́ą́dóó nidahaazhchį́.
Saadígíí éí diné dzizlį́į́', áádóó ajooba' áádóó t'áá aaníinii hwii' hadeezbingo nihitahgóó kééhojit'į́į́ nít'éé'; aTaa' nilíinii t'ááłá'í bá yizhchínígíí yee ayóó át'éii bee ayóó ájít'éhígíí daníil'į́į́'.
John haa ch'íhoní'ą́ągo yéego haadzíi'go ání, Kót'éego haa haasdzíi'ii éí díí hó ájít'į́, Shikéédę́ę́' náájoodáałii éí shiláahgo ájít'é, háálá t'áá shítséedi hojílǫ́.
Hwee ajooba' doo nídínééshgóó hwii' hólóonii t'áá áníiltso nihił k'ee'ąą nídílzhishgo nihee nídahoodleeł.
Háálá bee haz'áanii éí Mózes binahjį' aa deet'ą́, nidi ajooba' índa t'áá aaníinii éí Jesus Christ binahjį' nihee hazlį́į́'.
Diné ła'da hádą́ą'da doo Diyin God yiyiiłtsą́ą da; biYe' t'ááłá'í bá yizhchínígíí éí aTaa' nilíinii ádíyóltą'ii, éí t'éiyá ájít'éegi haa ch'íhoní'ą́.
Jew dine'é éí nááda'iiłniihii índa Líívai dine'é ła' Jerúsalemdóó John yich'į' ada'as'a'go, Háishą' ánít'į́? daaníigo nidahódééłkid yę́ędą́ą́', kót'éego John ch'íhoní'ą́,
Shí doo Christ ásht'į́į da, níigo t'áadoo nahont'iní, t'áá aaníígóó ádaa hoolne'.
Áko nináádahódééłkid, Ákoshą' háí ánít'į́? Da' Iiláíjahásh ánít'į́? Áko ázhdííniid, Doo éí ásht'į́į da. Áádóó nináádahódééłkidgo ádaaní, Diyin God yá halne'ii yígháhígíí, éí daats'í ánít'į́? Áko, Dooda, náázhdoo'niid.
Ákohgo índa ánáádahodoo'niid, Ákoshą' ts'ídá háí ánít'į́? Bee nihił hólne', áko nidanihił'a'ígíí bee bił nídahodiilnih. Ts'ídá ha'át'íí diníigo ádaa ch'íhonít'aah?
Áádóó ázhdííniid, Bóhólníihii bá honít'i'ii k'éhézdongo ádaahłééh, níigo ła' honoojíidi yéego ánínígíí biinéé' nishłį́, t'áá Diyin God yá halne'ii Aizéíyah ádííniidígi át'éego.
Áko éí Férisii danilíinii bits'ą́ą́dę́ę́' nidabi'diis'a'go,
nidahódééłkidgo ádahałní, Christ, doodaii' Iiláíjah, doodaii' Diyin God yá halne'ii doo nílį́į́góó ałdó', ha'át'éegoshą' áko tó bee ísį́į́h?
John hanáánáádzíi'go áhodííniid, Shí lá éí tó bee asį́įh ni, nidi ła' akǫ́ǫ́ nihitah dzizínígíí, doo hwéédahonohsin daígíí,
t'áá éí shikéédę́ę́' náájoodááł, éí hakétł'óól k'e'deesh'ałgi doo bą́ą́h nishłį́į da.
Díí Jórdan tooh wónaanídi, Béthanii hoolyéedi, John tó yee da'íísį́'ígi áhóót'įįd.
Náábiiskání John, éí Jesus hach'į' yigáałgo jiiłtsą́, áko ázhdííniid, Jó'akon, Diyin God biDibé Yázhí jílíinii dahonół'į́, éí nihokáá' dine'é bibąąhági át'éii yóó'iidii'aahii jílį́!
Díí kódíshníigo haa hweeshne'ígíí ájít'į́, Shikéédę́ę́' diné ła' t'áá shiláahgo át'éii náánáádááł, háálá hó éí shítséedi hojílǫ́.
Shí nidi doo hwééhasin da nít'éé', nidi Ízrel dine'é bich'į' yit'íní í'dizhdoolnííł biniyé tó bee asį́įhgo níyá.
Áko John haa ch'íhoní'ą́ągo ání, Yádiłhił biyi'dę́ę́' Níłch'i Diyinii hasbídí nahalingo hak'ijį' bidah hooleełgo yiiłtsą́, áko t'áá ákwii dah neezdá.
Shí nidi doo hwééhasin da nít'éé', nidi Diyin God éí tó bee asį́įh doo biniyé shiníł'a'ígíí áshidííniid, T'áá Níłch'i Diyinii hak'ijį' bidah hooleełgo t'áá ákwii hak'i hoole'go hwiiniłtsánígíí, t'áá éí Níłch'i Diyinii bee adzisį́įh doo.
Áko t'áá shí yiiłtsą́, áádóó baa ch'íhoní'ą́ągo ádíshní, Díí Diyin God biYe' át'į́į́ lá.
Náábiiskání John hóhooł'aahígíí nidilt'éego bił nináádadzisdzį́,
áko Jesus yigáałgo jinééł'į́į'go ázhdííniid, Jó'akon, Diyin God biDibé Yázhí jílíinii honół'į́!
Nít'éé' hóhooł'aahii ázhdííniidígíí yidiizts'ą́ą'go t'áá áłah Jesus yikéé' dah dii'áázh.
Nít'éé' Jesus názyizgo bikéé' joo'ashgo hoołtsą́ągo áhodííniid, Ha'át'íishą' hanohtá? Áko ábizhdííniid, Rábai (éí Na'nitiní jiníigo óolyé), háadishą' kééhót'į́?
Áko áhodííniid, Tį' ákǫ́ǫ́, t'áá nihí hwiidoołtsééł. Áádóó bił níjíkaigo sidáadi hojiiłtsą́, áadi bił nidzíiztą́ągo hwee ada'az'ą́ (hííłch'į'go hanii shį́į́).
Nizhdilt'éego John yáłti'go jidiizts'ą́ą'go t'áá áko Jesus bikéé' dashdii'ázhígíí éí ła' Andrew át'į́, Sáíman Peter yił háá'áázh.
Éí yił háá'áázh Sáíman wolyéhígíí áłtsé bik'ízhníyáago ábizhdííniid, Mesáíyah bik'íniit'áázh (éí Christ jiníigo óolyé).
Áádóó Andrew éí bił hajíí'áázh Jesus bich'į' bił jiní'áázh, áko Jesus honééł'į́į'go áhodííniid, Jó, Sáíman, John biye' ánít'į́į́ lá. Síífas yinílyée doo (éí Peter ałdó' wolyé, éí tsé jiníigo óolyé).
Náábiiskání Jesus éí Gáliliigóó deeshááł niizį́į́'. Áko áadi Philip bik'ízhníyáago ábizhdííniid, Shikéé' yínááł.
Kin haal'á Bethséyida hoolyéédóó Philip naaghá, Andrew áádóó Peter ałdó' t'áá áádóó naa'aash.
Philip éí Natháneiyel bik'ízhníyáago ábizhdííniid, Bee haz'áanii biyi' Mózes yee ak'e'ashchínígíí índa Diyin God yá dahalne'ii ałdó' yee ak'eda'ashchį́įgo yaa dahoolne'ígíí bik'íniikai, éí Názarethdóó Jesus, Jóseph biye' jílíinii ájít'į́į́ lá.
Nít'éé' Natháneiyel áhodííniid, Da' Názarethdóó ha'át'íhída yá'át'éehiísh t'áá hodooleeł? Áko Philip áhodííniid, Tį', t'áá ni nił bééhodoozįįł.
Nít'éé' Jesus éí Natháneiyel hach'į' yigáałgo jiiłtsą́ągo ábijiní, Jó'akon, dahonół'į́, eii t'áá aaníí Ízrel dine'é ła', anót'ááh bii' ádinii nilį́į́ lá!
Natháneiyel áhodííniid, Hait'éegoshą' shééhonísin? Jesus hanáánáádzíi'go áháłní, T'ah doo Philip hágo niłniih yę́ędą́ą́' fig sikaadii biyaagi sínídáago niiłtsą́.
Natháneiyel ánááhodoo'niid, Na'nitiní, Diyin God biYe' nílį́į́ lá! Ízrel dine'é Aláahgo biNanit'a'í nílį́į́ lá!
Áko Jesus hach'į' hanáánáádzíi'go áhodííniid, Fig sikaadii biyaagi sínídáago niiłtsą́ nidííniidígíísh bąą shiisínídląąd? Díí t'ah biláhígo ádaat'éii yidííłtsééł.
Áádóó ánááhodoo'niid, T'áá aaníí, t'áá aaníígóó ándishní, Yádiłhił ąą át'éego, índa Diné Silį́į'ii bich'į' Diyin God bidiyingo nidaal'a'í dego áádóó yaago ałnánákahgo yidííłtsééł.
Nít'éé' táá' yiską́ągo kéyah Gálilii biyi' Kéína kin sinilígi iigeh lá, áko Jesus bimá ákwii nijighá;
Jesus índa bídahooł'aahii iigehjį' hágo bi'doo'niid.
Nít'éé' wáin ásdįįdgo, Jesus bimá ábidííniid, Wáin bee ádaasdįįd.
Áko Jesus bimá áyidííniid, Asdzání, shíísh haa shidíílíiłgo shaa nánít'į́? Baa nideeshaałígíí t'ah doo shá baa hoolzhíish da.
Áko hamá éí nidaal'a'ígíí áyidííniid, T'áá ánihiłnínígóó ádaahnííł.
Nít'éé' ákwii Jew dine'é binahagha' bik'ehgo tó bee tá'ádígis biniyé tóshjeeh nitsaii tsé bee ádaalyaaígíí hastą́ągo sinil, naadiin daats'í, doodaii' tádiin daats'í tó yikááł dabíighah.
Nít'éé' Jesus áhodííniid, Tóshjeeh bii' tó hadadołbin. Áko t'áá dabidáa'jį' hadazhdééłbįįd.
Áádóó ánááhodoo'niid, K'ad ła' haohkaahgo bik'ehgo áda'azįįdii baa nohkaah. Áko baa dadzizką́.
Áádóó bik'ehgo áda'azįįdii tó wáin ániidíii silį́'ígíí yizlįh, nít'éé' hazlį́į́'dę́ę́' doo bił bééhózin da (nidi nidaal'a'í tó hadayiizkánígíí t'éiyá bił béédahózin), áko bik'ehgo áda'azįįdii adooyehii hágo yidííniidgo
ííłní, Diné ła' wáin yá'át'éhígíí alą́ąjį' aa dayiikaah łeh, lą'í deidlį́į́hdóó bik'ijį' índa wáin t'áá azlį́'ígíí łeh, nidi ni t'éiyá wáin yá'át'éhígíí akéédę́ę́' aa dííkáałgo áásínísįįd lá.
Díidí ts'ídá áłtséedi Jesus bibee adziilii bee béédahózinii áyiilaii át'é, éí kéyah Gálilii biyi' Kéína kin sinilígi yaa naayá, áko yee ayóó át'éii ííshją́ą́ áyiilaago bídahooł'aahii daboosdląądgo baa dadzoozlíí'.
Áádóó bik'ijį' Kapérniyam góyaa, hamá áádóó hatsilíké índa hódahooł'aahii bił jíkai, áko áadi t'áá díkwíí dahwiiską́.
Ákohgo Jew dine'é bi'atis'adeesdzá bee bééhániihii k'adę́ę baa hoolzhíishgo, Jerúsalem góde Jesus dah diiyá.
Kin bii' sohodizin bił haz'ą́ą́ góne' béégashii áádóó dibé áádóó hasbídí nidayiiłniihígíí nida'iiłniihgo índa béeso ałghááda'a'nilii nidaháaztą́ągo béeso t'áá sahdii ádaat'éhígíí yił ałghááda'a'nilgo bik'ízhníyá.
Áko tł'óół ts'ósí bee atsxis ájiilaago kin bii' sohodizin bił haz'ání biyi'dóó diné áádóó dibé índa béégashii t'áá ałtso ch'ínizhníłkaad, áádóó béeso ałghááda'a'nilii bibéeso yajiyiiką́, áádóó bikáa'gi ałghááda'a'nil naa'adziistł'ííd.
Hasbídí nidayiiłniihii ábizhdííniid, Díidí ch'ídahohjááh; shiTaa' bikin biyi' góne' t'áadoo na'iiniih bá haz'ą́ągo ádaał'íní.
Nikin t'áá íiyisí baa hą́ą́h nisingo bíneeshdlínígíí t'áá áshidoołdįįłgo shide át'é, ha'níigo bee ak'e'ashchínígíí hódahooł'aahii yéédáálnii'.
Áko Jew dine'é hadaasdzíi'go ádahodííniid, Nóhólníihgo díí íinidzaaígíishą' ha'át'íí bee bééhózin dooleełii bee nihił bééhodíísįįł?
Jesus ánáábidoo'niid, Díí kin bii' sohodizin atídaahłééh, áádóó táá' yiską́ąjį' ninádeesh'ááł.
T'áá áko Jew dine'é ádadííniid, Díí kin bii' sohodizin t'áá álnéehgo dízdiindóó ba'aan hastą́ą́h nááhai, da' ákoósh táá' yiską́ąjį' nínáábididííłááł lá?
Nidi t'áá hó hats'íís kin bii' sohodizin át'éego éí ábijiní.
Éí bąą dadziztsą́ą́dę́ę́' nááho'diilzáago, hódahooł'aahii díí bee hadzoodzí'ígíí yéédáálnii', áko Diyin God bizaad bee ak'e'ashchínígíí áádóó Jesus saad bee hadzoodzí'ígíí dayoosdląąd.
Atis'adeesdzá bee bééhániihgo hodílzingo áłah ná'ádleehgo Jerúsalemgi nijigháago, habee adziilii bee éédahózinii ájiilaaígíí dayoo'į́įgo t'óó ahayóí dahoosdląądgo haa dadzoozlíí',
nidi Jesus éí t'áadoo haa ádeet'ą́ą da, háálá diné ádaat'éhígíí t'áá ałtso hoł bééhózin,
áádóó t'áá háiida diné ádaat'éegi yee hoł hodoolnihgi doo bee hach'į' anáhóót'i' da, háálá diné ádeinízinígíí Jesus t'áá bí bił bééhózin.
Ákwe'é Férisii danilíinii bitahdóó diné ła', Nikodíímas joolyéego, Jew dine'é binanit'a'í jílį́.
Díí diné tł'ée'go Jesus yaa níyáago áyidííniid, Na'nitiní, Diyin God bits'ą́ą́dę́ę́' na'nitinii nílį́įgo nihił béédahózin, háálá diné ła' Diyin God doo hoł hólǫ́ǫ́góó, bibee adziilii bee béédahózinii baa nanináhígíí ch'ééh ázhdooł'įįł.
Jesus áhodííniid, T'áá aaníí, t'áá aaníígóó ándishní, Diné doo náábi'dizhchį́į́góó, Diyin God bee bóhólníihgo bił haz'áanii ts'ídá doo yoołtsééł át'ée da.
Áko Nikodíímas áhodííniid, Haash yit'éego diné ła' haastihgo náábidi'doochííł? Da' hamá biishch'idísh biih nízhdoodáałgo nááhodi'doochííł?
Jesus ánááhodoo'niid, T'áá aaníí, t'áá aaníígóó ándishní, Diné éí tó índa Níłch'i Diyinii doo bee nááho'dizhchį́į́góó Diyin God bee bóhólníihgo bił haz'áanii doo biih jóya' át'ée da.
Ts'ídá ats'íís bee ho'dizhchíinii éí t'áá ats'íís jílį́ índa Níłch'i Diyinii bee ho'dizhchíinii éí t'áá níłch'i jílį́.
Ts'ídá náánidi'doochííł nidishnínígíí t'áadoo bik'ee t'óó nił ahayóí.
Níyol t'áá bí nízingóó níyol, t'óó dinits'a'go éí dinits'a', nidi deeyoldę́ę́' índa ííyolgóó éí doo nił bééhózin da, áko Níłch'i Diyinii bee nidahachíihii ałdó' t'áá ákódaat'é.
Nikodíímas áhodííniid, Haash yit'éego díí ákódadoonííł?
Jesus hach'į' hanáánáádzíi'go áhodííniid, Ízrel dine'é nanítin, da' ákoósh díí doo bik'i'diitįįh da?
T'áá aaníí, t'áá aaníígóó ándishní, Nihí nihił béédahózinígíí bee hadahiidziih, áádóó daníil'į́'ígíí baa dahwiilne', nidi baa dahwiilne'ígíí doo nídadoohłée da.
Nahasdzáán bikáa'gi áhoot'éhígíí bee nił hweeshne' nidi doo yinídlą́ą dago, yá'ąąshdi áhoot'éhígíí bee nił hweeshne'go haash yit'éego áłt'ąą éí yidíídląął?
Yá'ąąshgóó doo ła' naayáhí da, t'áá hazhó'ó yá'ąąshdę́ę́' hadááyáhígíí, Diné Silį́į'ii t'éiyá [t'áá éí yá'ąąshdi hojílónígíí].
T'áá honoojíidi Mózes éí tł'iish dah hizhdiiłt'e' yę́ęgi át'éego, Diné Silį́į'ii dah hididoolt'eeł,
áko t'áá háiida boodlą́ągo baa dzólíhígíí éí [doo ádoodįįł da, nidi] iiná doo ninít'i'ii bee hólǫ́ǫ dooleeł.
Háálá Diyin God éí nihokáá' dine'é t'áá íiyisí ayóó'ájó'níigo bąą haYe' t'ááłá'í há yizhchínígíí baazhníłtį́, áko t'áá háiida boodlą́ągo baa dzólíhígíí éí doo ádoodįįł da, nidi iiná doo ninít'i'ii bee hólǫ́ǫ dooleeł.
Háálá Diyin God haYe' nilíinii nahasdzáán bikáa'jį' jiníł'a'ígíí éí doo nihokáá' dine'é yá nihodiyoo'ááł biniyé jiníł'a' da, nidi bí bee nihokáá' dine'é yisdádoo'nił biniyé jiníł'a'.
T'áá háiida boodlą́ągo baa dzólíii éí doo bá nihoot'ą́ą da, nidi doo boodlánígíí éí t'áá íídą́ą́' bá nihoot'ą́ągo át'é, háálá Diyin God haYe' t'ááłá'í há yizhchínígíí bízhi' doo bił danilį́į́góó t'áadoo dayoosdląąd da.
Áko díidí biniinaa diné baa nídahódóot'įįł, jó, adinídíín nilíinii nahasdzáán yikáá' niníyá, nidi doo bił yá'ádaat'ééhgóó chahałheełjí t'éiyá t'áá íiyisí bił yá'ádahoot'ééh, háálá yee ádaaníiłii doo yá'ádaashǫ́ǫ da.
Háálá t'áá ádzíłtso doo yá'áshǫ́ǫ́góó ádajooníiłii éí adinídíín nilíinii dajijoołá, áko doo yit'íní í'dazhdi'doolníłígíí biniyé doo ła' adinídíinjį' ch'ídajíkáah da.
Nidi t'áá aaníígóó ádajooníiłii éí t'éiyá adinídíinjį' nijiikááh, ádajooníłígíí Diyin God bik'ehgo át'éego bééhodoozįįł biniyé.
Kódaadzaadóó bik'ijį' Jesus índa hódahooł'aahii bił kéyah Judíyadi jíkai, áko t'áá ákwii bił nijikaigo tó bee da'dzisį́į́h nít'éé'.
John ałdó' Séílimdóó t'áá áyídígi Íínan hoolyéegi tó yee asį́į́h nít'éé', ákwe'é tó lą'í hólǫ́ éí bąą, áko diné áłah silį́į'go ákwii tó bee dadzíísį́į́'.
Háálá íídą́ą́' John t'ah doo yah abi'dilt'e' da.
John bídahooł'aahii ła' índa Jew dine'é nilíinii hodílzingo táá'ágisígíí biniinaa ałghada'dit'áahgo yaa nídiikai.
Áko John baa jíkaigo ádabizhdííniid, Na'nitiní, Jórdan biláahdi bił nani'aashgo baa hwíínílne'ígíí, jó'akon, t'áá éí tó yee asį́įhgo diné t'áá ałtso baa hakááh.
John haadzíi'go áhodííniid, Diné t'áadoo baa doodiłí da, t'áá hazhó'ó yá'ąąshdę́ę́' t'éí ba'doodił.
Shí doo Christ nishłį́į da, nidi t'óó hatsijį' shi'deel'a', dishníigo haasdzíi'ii, t'áá nihí shá nihił béédahózin.
Bá'doogehii éí adooyehii bíí' jílį́, áko iiyehii bik'is jílíinii, bíighahgóó dzizį́įgo jíists'ą́ą'ii éí adooyehii biinéé' jidiits'a'go t'áá íiyisí baa hoł hózhǫ́, díí bił ałk'ehgo t'áá íiyisí shił hózhǫ́ǫgo áshi'diilyaa.
Hó éí ts'ídá ayóó át'éii jidooleeł, nidi shí éí a'oh deeshłeeł.
Wót'ááhdę́ę́' hadajííyáhígíí éí ts'ídá t'áá ałtsoní biláahgo ájít'é; t'áá háiida nahasdzáán bikáá'dóó jílínígíí éí t'áá nahasdzáán bikáá'dóó nijighá, áko t'áá nahasdzáán t'éí baa yájíłti'; yá'ąąshdę́ę́' hadajííyáhígíí éí ts'ídá t'áá ałtsoní biláahgo ájít'é.
T'áá jiiłtsánígíí índa jidiizts'ą́'ígíí éí baa hojilne', nidi diné doo ła' hahane' ya'ooliih da,
áko hahane' ya'oozlí'ígíí t'áá ákót'é Diyin God t'áá aaníí lá níigo yee lą́ asłį́į́'.
Jó, Diyin God biníł'a'ígíí éí Diyin God bizaad yee yáłti', háálá éí Níłch'i Diyinii t'áadoo bí'neel'ąąhí eidii'aah;
aTaa' éí aYe' ayóó'áyó'ní, áko t'áá ałtsoní yílák'eidíí'ą́.
T'áá ła' aYe' joodlą́ągo beijólíii éí iiná doo ninít'i'ii hwee hólǫ́; t'áá ła' aYe' doo joodlą́ą́góó doo bik'eh hojíł'íinii éí iiná doo yizdoołtséeł da, nidi Diyin God t'óó báhádzidgo bibee até'él'íinii hak'igi hólǫ́.
Jesus bídahooł'aahii éí John bídahooł'aahii bilááh ánéelą́ą́' silį́į'go áádóó tó yee da'asį́įhgo Férisii danilíinii Jesus yaa dahodiizts'ą́ą́'. Éí Bóhólníihii bił bééhoozin,
(azhą́ Jesus t'áá bí doo tó yee asį́įh da nidi, bídahooł'aahii t'éiyá).
Judíyadóó Gáliliigóó dah náázdiidzá.
Áko t'áá k'éhézdon Samériya biyi'góó ch'ídeeshááł jiniizį́į́'.
Samériya biyi' kin haal'áá léi'gi jiníyá, ákwii Sáíkar hoolyéé lá, Jéíkab biye' Jóseph kéyah yeidiní'ą́ yę́ędóó t'áá áyídígi.
Ákwe'é Jéíkab bitóhahadleeh, áko Jesus ch'ééh jideeyáago tóhahadleeh bíighahgi jineezdá, ałní'ní'ą́ągo daats'í.
Nít'éé' Samériya dine'é asdzání léi' tó háníyáá lá. Áko Jesus áhodííniid, Tó deeshdlį́łígíí ła' shaa níkaah.
Háálá hódahooł'aahii éí ch'iyáán nideidiyoołnih biniyé kintahgóó eekai.
Áko Samériya dine'é asdzání áhodííniid, Ha'át'éegoshą' Jew dine'é ła' nílį́į́ léi', Tó ła' shaa níkaah, shidiní? Jó, Jew dine'é éí Samériya dine'é doo yił choda'ahool'į́į da.
Jesus hach'į' hanáánáádzíi'go áhodííniid, Diyin God einíláhígíí áádóó, Tó ła' shaa níkaah, niłnínígíí bééhonísingo bídíí'níkeedgo, tó hináanii neidookááł nít'éé'.
Áko asdzání ánááhodoo'niid, Kwá'ásiní, jó, t'áadoo bee tó haóleehí da, áádóó tóhahadleeh góyaa hózaad, háádę́ę'shą' áko tó hináanii shóidííłt'eeł?
Da' Jéíkab nihizhé'é yę́ęésh biláahgo ánít'é, éí díí tóhahadleeh nihaidiní'ą́, bí índa ba'áłchíní áádóó dabilį́į́' deidlą́ą́ nít'éé'?
Jesus ánááhodoo'niid, T'áá háiida díí tó yoodlą́'ígíí éí dibáá' náádoodleeł,
nidi t'áá háiida tó baa níką́ągo yoodlą́'ígíí éí doo dibáá' náádoodleeł da, áko tó haa deeshkáłígíí éí hayi'di tó t'áá bíni'dii háálíinii dooleeł, áko háálį́įgo iiná doo ninít'i'ii biih yílį́į dooleeł.
Asdzání ánááhodoo'niid, Kwá'ásiní, tó baa hólne'ígíí ła' shaa níkaah, áko doo dibáá' náádeeshdleeł da, doo nidi kwe'é tó hánáshdáah da doo.
Jesus ánááhodi'ní, Nílááh, nahastiin hágo bidiní, kwe'é bił nánít'aash.
Áko asdzání hanáánáádzíi'go áhodííniid, Shahastiin ádin. Jesus áháłní, Shahastiin ádin, dinínígíí t'áá aaníí ádííníniid,
háálá ashdla' nahastiin nít'éé', nidi k'ad bił nani'aashígíí doo nahastiin át'ée da, áko t'áá aaníígóó háínídzíí'.
Asdzání ánááhodi'ní, Kwá'ásiní, k'ad lą́ą shił bééhoozin ni, Diyin God yá halne'ii nílį́į́ lá.
Danihizhé'é yę́ę díí dził bighą́ą'di nidahałáá nít'éé', áko nihí éí Jerúsalemgi t'éiyá diné nidahałáago bá haz'ą́ dadohní.
Jesus ánááhodoo'niid, Asdzání, shiinídlą́, díí dził bighą́ą'gi dooda, Jerúsalemgi ałdó' doo aTaa' bich'į' nidahohłáa da dooleełgo bich'į' hoolzhish.
Nihí t'áadoo béédahonohsinii bich'į' nidahohłá, nidi nihí éí béédahoniilzinígíí bich'į' nidahwiidlá, háálá yisdá'iildééh éí Jew dine'é bitahdóó hazlį́į́'.
Áko bich'į' hoolzhish, áádóó k'ad nidi baa hoolzhiizh, t'áá aaníígóó nidahałáii éí níłch'i ii' sizíinii yee áádóó t'áá aaníinii yee aTaa' yich'į' nidahałáa dooleeł, háálá ákót'éego aTaa' bich'į' nidahałáa dooleełígíí haintá.
Diyin God éí Níłch'i jílį́, áko hach'į' nidahałáii éí ts'ídá níłch'i ii' sizíinii yee áádóó t'áá aaníinii yee hach'į' nidahałáa dooleeł.
Nít'éé' asdzání ánááhodoo'niid, Mesáíyah, Christ joolyéhígíí lá jígháahgo shił bééhózin ni, áko jiníyáago t'áá ałtsoní bee nihił hozhdoolnih.
Áko Jesus ánááhodoo'niid, Shí nich'į' yáshti'ígíí éí ásht'į́.
Ts'ídá ákohgo hódahooł'aahii haa nákaigo asdzání bich'į' yájíłti'ígíí bik'ee t'óó bił adahóóyóí, nidi, Ha'át'íísh bínabídíłkid? t'áadoo hodííniidí da, áádóó, Ha'át'íísh biniyé bich'į' yáníłti? t'áadoo hodííniidí da.
Áko asdzání bitóshjeeh yázhí t'áá ákǫ́ǫ́ si'ą́ągo kin haal'áágóó anídzoodzá, áko diné t'áá ałtso ábizhdííniid,
Tį', diné léi' áát'įįdii ałtso yee shił náhoolne'ígíí deidoołtsééł. Éí daats'í Christ át'į́?
Áko kin haal'áádóó ch'íjiizhjée'go Jesus baazhníjéé'.
T'ahdii bich'į' jookahgo Jesus hódahooł'aahii nídahookąąhgo ádahodííniid, Na'nitiní, íyą́.
Nidi ábizhdííniid, Ch'iyáán doo nihił béédahózinii shee hólǫ́ǫgo éí yishą́.
Áko hódahooł'aahii áda'ahidoo'niid, Da' ła'daásh ha'níłtsood?
Jesus áhodííniid, Shiníł'a'ii yee íinízinii binaashnishgo ła'yishłéhígíí, éí shich'iyą' át'é.
Adoogishjį' dį́į́' nídeezid hadziih, da' doósh dadohníi da? Jó, nidi shí ánihidishní, Dadohhaałgo dáda'ak'ehgóó dadóh'į́į́', háálá da'diigaii, áko k'ad agizhjį' ahoolzhiizh.
Ayizhii éí bich'į' na'iilyé, áádóó aneest'ą' iiná doo ninít'i'ii biniyé áłah ííł'į́, áko k'éé'dídléhígíí índa ayizhii éí t'áá áłah t'áá íiyisí bił hózhǫ́ǫ dooleeł.
Háálá kwe'é bee ha'oodzí'ígíí t'áá aaníí át'é, Ła' k'éézh'dídlééh, ła' éí ajiyish.
T'áadoo bindashoołnish daígíí dadoohhish biniyé ákǫ́ǫ́ anihiyíł'a', áko ła' yindaashnishii nihí éí bee ákidasoohdla'.
Áko éí kin haal'áádóó Samériya dine'é t'óó ahayóí éí asdzání bahane'ígíí binahjį' Jesus dayoosdląąd, Áát'įįdii ts'ídá t'áá ałtso yee shił náhoolne', níigo.
Áko Samériya dine'é haa haaskaigo, T'áá kwe'é nihitah naniná, daaníigo nídahooskan, áko t'áá ákwe'é naaki hwiiską́.
Índa t'óó ahayóí náádahoosdląąd, háálá t'áá hó hazaad deidiizts'ą́ą́'.
Áko asdzání ádeidííniid, K'ad ni ádínínígíí doo t'áá éí t'éiyá binahjį' da'iiniidlą́ą da, háálá t'áá bí nihił nahasne'go t'áá nihí dasidiits'ą́ą'go t'áá aaníí [Christ nilíinii,] nihokáá' dine'é Yisdáyiiníiłii át'į́į́ lágo nihił béédahoozin.
Ákwe'é naaki hwiiską́ągo índa Gálilii bich'į'go dashdiiyá.
Háálá Jesus t'áá bí ádííniid, Diyin God yá halne'ii t'áá bí bikéyahgi diné doo bił jílį́į da.
Áko Gáliliigi jiníyáago, Gálilii dine'é bił dahóózhǫǫdgo bił k'é da'ahizhdoo'niid, Jerúsalemgi hodílzingo áłah ná'ádleehígi ájíít'įįdígíí t'áá ałtso dayiiłtsą́ éí bąą. Jó, éí ałdó' hodílzingo áłah ná'ádleehígóó nidaaskai.
Ákódzaago Gálilii biyi', Kéína hoolyéedi, tó wáin ájiilaa yę́ęgi náádzídzá. Nít'éé' Kapérniyamgi naat'áanii ła' biye' daatsaah lá.
Éí Judíyadóó Gáliliijį' Jesus níyáhígíí jíínii', áko baazhníyáago nídzooskango ájíní, Kapérniyam góyaa díínáałgo shiye' náábididííłááł, háálá doo baa dzoos'níi' da.
Jesus áhodííniid, Bee éédahózinii áádóó bik'ee t'óó ił adahayóigo ádahooníiłii doo daołtsą́ą́góó doo da'iidoohdląął da.
Áko naat'áanii ánááhodoo'niid, Kwá'ásiní, shiye' t'ah doo daatsaahdą́ą́' ákóyaa díínááł.
Jesus ánááhodoo'niid, Nílááh, nídídááh; niye' náádiidzá. Áko Jesus saad yee hach'į' haadzí'ígíí dzoosdląądgo anídzoodzá.
Ákóyaa níjoodááł, nít'éé' há nidaal'a'í hadááh yíkaigo hoł dahoolne'go ádaaní, Niye' náádiidzá.
Ákohgo na'ízhdééłkidgo ázhdííniid, Díkwíigi oolkiłgoshą' t'ah nít'éé' yá'át'ééh nídzísdlį́į́'? Áko ádahodííniid, Adą́ą́dą́ą́' yaa'adeez'ą́ągo hatah honeezgaii yę́ę hats'áldoh.
Áko ts'ídá ákwii oo'áałgo Jesus, Niye' náádiidzá, hodííniidí góne' yá'át'ééh nídzísdlį́'ígíí hazhé'é yénáálnii', áko hó áádóó haghandóó t'áá ałtso da'oosdląąd.
Judíyadóó Gáliliijį' Jesus jiníyáago, díidí naaki góne' habee adziilii bee bééhózinii baa nijiyáhígíí át'é.
Kódaadzaadóó bik'ijį' Jew dine'é hodílzingo áłah nída'ałeeh baa honíyá, áko Jerúsalem góde Jesus jiníyá.
Nít'éé' Jerúsalemgi, dibé bá ąą ńdítį́hí bíighahgi, Hííbrew k'ehgo Bethésda wolyéego tó siyį́į́ lá, éí binaagóó ashdla'go chaha'oh.
Ka nidajikaígíí ákwii t'óó ahojíyóí jizhjéé', éí doo da'joo'ínígíí, nidazh'niłhodígíí, hatah doo nidahwii'nánígíí jizhjéé' lá [éí tó hidoo'náłígíí biba' jizhjéé',
háálá baa náhwiilzhíishgo Bóhólníihii bidiyingo naal'a'í ła' tó siyínígíí yiih nádáahgo tó néidiiłnááh, áko t'áá háiida t'áá ha'át'éegoda hąąh dah haz'áanii t'áá átsé tó hidees'náá'dóó bik'ijį' biishdiltałígíí bee yá'át'ééh níjídleeh].
Diné ła', t'áá ka naagháago tádiindóó ba'aan tseebíí nááhai léi' ákwe'é atah lá.
Jesus éí yiyiiłtsą́ągo t'áá ákwe'é dziztį́įgo lą'í nááhaigo bił bééhózingo áháłní, Nááshidi'doodlááłísh nínízin?
Áko diné daatsaahígíí áhodííniid, Kwá'ásiní, jó, tó náhidi'náahgo t'áadoo tó yiih shółtéłí da, áko t'ahdii t'áá ch'ééh ásht'į́įgo náánáła' t'áá shí áłtsé yiih nídadiltał.
Áko Jesus áhodííniid, Nídiidááh, bik'i nítéhí nídiiłtsóosgo dah diinááh.
T'áá áko diné éí hadaałt'é ánábi'diilyaa, áko bik'izhnitéhí nízdiiłtsoozgo dashdiiyá. Díí háá'áyį́į́h jį́ biyi' áhóót'įįd.
Éí biniinaa Jew dine'é danilíinii diné náábi'diilzáhígíí ádeidííniid, K'adyee' háá'áyį́į́h jį́, áko bik'i nítéhí yíłtsosígíí doo bee haz'ą́ą da.
Áko ábizhdííniid, Nááshidiisáhígíí t'áá éí, Bik'i nítéhí nídiiłtsóosgo dah diinááh, shidííniid.
Áko nidahódééłkid, Háishą' diné shį́į́, Bik'i nítéhí nídiiłtsóosgo dah diinááh, nidííniid?
Nidi diné náábi'diilzáhígíí éí náábidiisáii doo bił bééhózin da, háálá ákwe'é áłah ílį́įgo biniinaa Jesus dah diiyá.
Áádóó bik'ijį' kin bii' sohodizin bił haz'ą́ą́ góne' Jesus hak'íníyáago áhodííniid, Jó'akon, nááni'diilzá! T'áadoo bąąhági ánáánít'íní, áko ha'át'íida t'ah aláhígo doo yá'át'éehii doo bee nich'į' ánááhodoo'níił da.
Áádóó éí diné dah diiyáago, Nááshidiisáhígíí éí Jesus át'į́, níigo Jew dine'é yił hoolne.
Díí háá'áyį́į́h jį́į́ góne' Jesus baa nijiyáhígíí biniinaa Jew dine'é éí atídahoolaa [áádóó dahodiyiilyééł daniizį́į́'].
Nidi Jesus ábidííniid, ShiTaa' t'áá áłahjį' díí jį́į́góó yilnish, shí ałdó' yishnish.
Áko háá'áyį́į́h jį́į́ góne' Jew dine'é bibee haz'áanii k'ízhníti'ígíí biniinaa Jew dine'é dahodiyiilyééł daniizį́į́', nidi doo t'áá éí t'éiyá biniinaa da, nidi Diyin God shiTaa' bijiníigo Diyin God bił ahijíłt'éego ízh'dólzinígíí biniinaa t'ah aláhídi át'éego dahodiyiilyééł daniizį́į́'.
Áko Jesus áhodííniid, T'áá aaníí, t'áá aaníígóó ánihidishní, AYe' jílíinii t'áá hó hánii k'ehgo ha'át'íhída doo ázhdoolíił da, nidi aTaa' hanááł yaa naagháhígíí t'éiyá, háálá aTaa' ha'át'íhída yaa naagháhígíí, t'áá éí ałdó' aYe' yaa naaghá.
Háálá aTaa' éí aYe' ayóó'áyó'ní, áko t'áá ałtso áyoolíłígíí aYe' yił ííshją́ą́ áyoolííł, áádóó díí naanishígíí biláahgo ádaat'éii yił ííshją́ą́ íidoolííł, áko bik'ee t'óó nihił adahayói dooleeł.
Jó, aTaa' éí daneeznánígíí néidiyiiłjeehgo iiná yeidii'aah, ts'ídá t'áá éí bił ahináłt'éego aYe' t'áá hóznízinígíí iiná baa hizhdi'aah.
ATaa' éí diné doo ła' yeinít'į́įgo yá nihwii'aah da, nidi aYe' t'éí ánihwiit'aah t'áá ałtso bee bóhólníih doo biniyé yeidiní'ą́,
áko diné t'áá ałtso t'áá aTaa' hoł danilínígi át'éego aYe' hoł danilį́į doo. T'áá háiida aYe' doo hoł nilínígíí éí aTaa' nilíinii biníł'a'ígíí ałdó' doo hoł nilį́į da.
T'áá aaníí, t'áá aaníígóó ánihidishní, T'áá háiida shizaad yidiits'a' áádóó shiníł'a'ii yoodlánígíí, éí iiná doo ninít'i'ii bee hólǫ́, áádóó doo baa náhódóot'įįł da, nidi aniné bits'ą́ą́dóó iináajį' ííyá.
T'áá aaníí, t'áá aaníígóó ánihidishní, Bich'į' hoolzhish, k'ad nidi baa hoolzhiizh, daneeznánígíí Diyin God biYe' biinéé' deididoots'į́į́ł, áko t'áá ałtso deidiizts'ą́'ígíí dahináa dooleeł.
Háálá aTaa' t'áá bí iiná bii' hólónígi át'éego aYe' ałdó' iiná bii' hólǫ́ǫgo áyósin,
áádóó ánihwiit'aah bee bóhólníihgo yeidiní'ą́, háálá Diné Silį́į'ii jílį́.
Díidí t'áadoo bik'ee t'óó nihił adahayóí, háálá bich'į' hoolzhish jishcháá' góne' naazhjé'ígíí t'áá ałtso hwiinéé' deididoots'į́į́ł,
áko jishcháá'dę́ę́' háádahidookah, yá'át'éehgo ádaanííł nít'é'ígíí iiná biyi'jį' náádidoojah, áádóó doo yá'áshǫ́ǫ́góó ádaanííł nít'é'ígíí éí ti'hoo'nííh biyi'jį' bá nidahodiyoot'ááł biniyé náádidoojah.
Doo t'áá shí shóhólníihgo ha'át'íhída ádeeshłíił da, nidi diists'a'ii t'éí bik'ehgo ánihwiish'aah, áko ts'ídá t'áá ákogi át'éego ánihwiish'aah, háálá t'áá shí nisinígi át'éego doo ááshníił da, nidi aTaa' shiníł'a'ii íinízinii t'éiyá bik'ehgo ááshnííł.
T'áá shí ádaa hashne'go éí shahane'ígíí doo t'áá aaníi da doo,
nidi shá halne'ii ła' nááhódlǫ́, áko yee shaa halne'ii éí ts'ídá t'áá aaníí át'éego shił bééhózin.
John bich'į' nida'sooł'a', áko t'áá aaníinii yaa hoolne'.
Bee shaa hane'ii nídiiláhígíí éí doo diné bits'ą́ą́dę́ę' da, nidi nihí yisdáhidoohkah biniyé díidí bee hahásdzíí'.
John éí bee hool'iní diltłi'go bits'ádi'nídínígíí nahojílin nít'éé', áko hwee adinídínígíí t'óó kónígháníjį' nihił yá'ádaat'éehgo baa nihił dahóózhǫǫd.
Nidi John yee shaa nahalne'ígíí biláahdi ayóó át'éego bee shaa nááháne'ii hólǫ́, háálá naanish ła' dadeeshłíiłgo biniyé aTaa' sheidiní'ánígíí, ts'ídá t'áá díí naanish baa naasháhígíí, t'áá éí aTaa' shiníł'a'go shaa dahalne'.
ATaa' shiníł'a'ígíí t'áá bí ałdó' shaa hoolne'. Éí biinéé' nidi ts'ídá t'ah doo dadoohts'į́įh da, ázhnoolninígíí nidi ts'ídá doo daołtséeh da,
áádóó bizaad doo nihiyi'di dahólǫ́ǫ da, háálá yiníł'a'ígíí doo deinohdlą́ą da.
Jó, nihí Diyin God bizaad bee ak'eda'ashchínígíí nidaałkaah, háálá éí biyi' iiná doo ninít'i'ii nihee hólǫ́ danohsin, áko t'áá éí ałdó' shaa dahalne'ii ádaat'é,
nidi iiná nihee dahodooleeł biniyé doo shaa danohkááh át'ée da.
Diné bits'ą́ą́dę́ę́' ahił ídlį́ yee shaa haniihii doo nídiishłée da.
Nidi Diyin God doo ayóó'ádeínóh'níi dago shił bééhózin.
ShiTaa' shee ádíhólníihgo bízhi' bee níyá, ákondi doo dashinohsin da; ła'da t'áá bí ádee ádíhólníihgo t'áá bí bízhi' yee níyáago, áłt'ąą éí dadínóohsįįł.
Nihí ahił ídlį́ ahádanohdzin, nidi Diyin God t'ááłá'í nilíinii bits'ą́ą́dę́ę́' ił ílíinii doo hádaaht'į́į́góó, haash yit'éego da'iidoohdląął?
ATaa' binááł nihik'i hodideesh'áłígíí éí t'áadoo bee ách'į' nitsídaahkeesí; Mózes yee' nihik'i hodii'aah, azhą́ t'áá éí binahjį' nihił chodahoo'į́į nidi.
Mózes deisoohdląądgo, shí ałdó' dashoohdlą́ą doo nít'éé', háálá éí shaa halne'go ak'e'ashchį́.
Nidi yee ak'e'ashchínígíí doo deinohdlą́ą́góó, ákoshą' hait'éego shizaad deidoohdląął?
Kódaadzaadóó bik'ijį' Gálilii be'ek'id tsé'naagóó Jesus bił dah nídii'éél, t'áá éí Taibííriyas be'ek'id wolyé.
Áko diné t'óó ahayóí hakéé' yíkai, háálá bąąh nidahałniihígíí habee adziilii bee béédahózinii bá ájiilaaígíí dayiiłtsą́.
Áko Jesus dah daask'id ła' bąąh híjiiyáago ákwii hódahooł'aahii bił nidzíiztą́ą́ nít'éé'.
Jew dine'é hodílzingo áłah ná'ádleehígíí, t'áá éí atis'adeesdzá bee bééhániihii, k'adę́ę baa hoolzhíísh.
Jesus jidéé'į́į́', nít'éé' diné t'óó ahayóí hach'į' dayíkáahgo jiiłtsą́, áko Philip ábizhdííniid, Háádę́ę́' lá bááh nidahidiilnihgo díí diné da'dooyį́į́ł lá?
Éí t'áá daats'í íiyisí shijoodlą́ nízingo áháłní, háálá ádoonílígíí t'áá bí bił bééhózin.
Áko Philip áhodííniid, Bááh éí denériyas naakidi neeznádiin bíighahgo nahaaznii' nidi t'áadoo bidínóołnah da, azhą́ t'ááłá'í nítínígo áłch'į́į́dígo bada'iistsood nidi doo bidínóołnah da.
Nít'éé' hódahooł'aahii ła' Andrew, Sáíman Peter yił háá'ázhígíí, áhodííniid,
Kǫ́ǫ́ ashkii léi' tł'oh naadą́ą́' bidee'í łees'áán ashdla'go áádóó łóó' áłts'íísígíí naakigo neijaah, nidi éísh ákózhnéelą́ą'go hodínóołnah?
Áko Jesus ádííniid, Diné t'áá ałtso dadinohbįįh bidiní. Éí haz'ánígi tł'oh yíl'áago ákwii diné ashdladi míilgo daats'í dineezbin.
Áko Jesus éí łees'áán néidiinilgo, Diyin God yich'į' yaa ahééh niizį́į'go, [bídahooł'aahii yitaiznii', áádóó bídahooł'aahii éí] dadineezbinígíí yitaa deiznii'; łóó' ałdó' t'áá bee hwiih ódle' bíighahgo yitaiznii'.
Hwiih daazlį́į'go hódahooł'aahii ábizhdííniid, Bi'oh nida'iisdą́'ígíí áłah áńdaahdlééh, áko doo t'áá ádzaaí dooleeł da.
Áko tł'oh naadą́ą́' bidee'í łees'áán ashdla' neheesti'go dajííyą́ą'ii, éí bi'oh da'jííyą́'ígíí ts'iizis naakits'áadah bii' hadazhdééłbįįd.
Áko Jesus habee adziilii bee bééhózinii baa nijiyáhígíí dayiiłtsą́ągo ádadííniid, Díí t'áá aaníí Diyin God yá halne'ii nahasdzáán bikáa'gi doogááł hodoo'niidii át'į́į́ lá.
Áko Jesus aláahgo naat'áanii jidooleełjį' ahó'di'doodził biniyé k'adę́ę aadę́ę́' hach'į' dah adiildéehgo baa ákodziniizį́į'go dziłgóó t'áá sáhí dah náázdiidzá.
I'íí'ą́ągo be'ek'id góyaa hódahooł'aahii hadanáákaigo,
tsinaa'eeł yiih náákai, áádóó Kapérniyamgóó tsé'naa bił dah adii'éél. Áko hiłiijį́į'go Jesus t'ah doo haa nádáah da.
Nít'éé' ayóó át'éego deeyolgo biniinaa tó náádadiidááh.
Áko táá' daats'í, dį́į́' daats'í tsin sitą́ ánízahgóó da'jíł'eełgo Jesus táłkáá'góó tsinaa'eeł yich'į' yigáałgo dajiiłtsą́. Áko bik'ee hoł yéé' dahazlį́į́',
nidi áhodííniid, Shíyee' ásht'į́; t'áadoo nídaałdzidí.
Áko haa bił dahóózhǫǫdgo tsinaa'eeł yiih dahast'e'go, t'áá áko kéyah bich'į' da'jíł'eełígíí baa da'dzis'éél.
T'áá ákǫ́ǫ́ dabiiskánígíí náwónaaníjí tsinaa'eeł doo ła' si'ą́ą́góó dayiiłtsą́, tsinaa'eeł Jesus bídahooł'aahii yiih yikai yę́ę t'éiyá. Hódahooł'aahii tsinaa'eeł doo bił biih jookai da ni', nidi hódahooł'aahii t'éiyá t'áá sáhí bił dah adii'éelgo bił béédahózin.
Ákondi Bóhólníihii łees'áán yik'i sodoolzingo ahééh niizį́į́'dóó bik'ijį' da'jííyą́ą́' yę́ędóó t'áá áyídígi tsinaa'eeł ła' Taibííriyasdę́ę́' nidahaaz'éél lá.
Áko diné éí Jesus áádóó bídahooł'aahii doo kwe'é nidaakaigóó bił béédahoozingo, bí ałdó' Jesus yíkadantáago tsinaa'eeł yiih yikaigo Kapérniyamgóó bił dah nááda'dii'éél.
Be'ek'id wónaanídi hak'ídaaskaigo ádahodííniid, Na'nitiní, hádą́ą'shą' kwe'é yíníyá?
Jesus áhodííniid, T'áá aaníí, t'áá aaníígóó ánihidishní, Nihinááł shibee adziilii bee béédahózinii baa niséyáhígíí doo biniyé shíkadanohtáa da, nidi łees'áán daoyą́ą'go bee hwiih dasoolį́'ígíí éí t'éiyá biniyé shíkadanohtá.
Ch'iyáán áádįįłii t'éiyá t'áadoo bíká nidaahkaí, nidi iiná doo ninít'i'ii bá ch'iyáán doo ádįįhii hádaaht'į́, éí Diné Silį́į'ii nihaididoo'ááł, háálá Diyin God aTaa' nilíinii hwee lą́ asłį́'ígíí bee hwéého'dílzingo áhoolaa.
Áko ádahodííniid, Haashą' deiit'į́įgo t'éí Diyin God naanish yaa bił hózhóonii baa neiikai doo?
Jesus ánááhodoo'niid, Diyin God yiníł'a'ii deinohdlą́ągo baa dadzíínóhłíigo éí naanish Diyin God bił hóshǫ́.
Áko ánáádahodoo'niid, Ha'át'íishą' nibee adziilii bee bééhózinii ádíílíiłgo, dadíníil'įįłgo daniidiidląął? Ha'át'íísh ádíílííł?
Danihizhé'é yę́ę honoojíigi mána dayííyą́ą́'; t'áá bee ak'e'ashchínígi át'éego, Yá'ąąshdę́ę́' bááh baz'níłtsood.
Áko Jesus ánááhodoo'niid, T'áá aaníí, t'áá aaníígóó ánihidishní, Yá'ąąshdę́ę́' bááh éí doo Mózes niha'níłtsood da, nidi shiTaa' éí yá'ąąshdę́ę́' bááh t'áá aaníinii niha'iiłtsóód.
Háálá bááh Diyin God bíhígíí éí yá'ąąshdę́ę́' hadahóóle'go nihokáá' dine'é iiná yeidii'aah.
Áko ánáádahodi'ní, Bóhólníihii, t'áá áłahjį' díí bááh nihaná'íltso' doo.
Jesus ánááhodoo'niid, Shí bááh bee iináanii nishłį́; shaazhníyáhígíí éí doo dichin náázhdoodleeł da, áádóó shijoodlą́ągo sheidzólíii éí doo dibáá' náázhdoodleeł da.
Nidi ánihidííniid, Dashoołtsą́ą nidi t'ah doo da'oohdląąh da.
ATaa' sheidii'aahígíí t'áá ałtso éí shaa hidookah; shaazhníyáhígíí éí t'áá íiyisí doo nówehjį' hodideeshniił da.
Háálá doo t'áá shí íinisinígi át'éego ádeeshnííł biniyé yá'ąąshdę́ę́' hadááyáa da, nidi shiníł'a'ii íinízinígíí éí ádeeshnííł biniyé níyá;
díí éí [aTaa'] shiníł'a'ii yee íinízinii át'é, éí t'áá ałtso shaazhnínilígíí doo ła' yóó'adeesht'eeł da, nidi niiníłką́ądi éí t'áá ałtso daneeznáádę́ę́' náádabidideeshjah.
Háálá shiTaa' díí yee íinízinii át'é, éí t'áá aYe' jiiłtsánígíí áádóó joodlą́ągo beijólíhígíí, iiná doo ninít'i'ii hwee hólǫ́ǫ dooleeł, áko niiníłką́ądi dadziztsą́ą́dę́ę́' nááhodideeshłááł.
Shí éí bááh yá'ąąshdę́ę́' hadahóóle'ígíí nishłį́, jinínígíí biniinaa Jew dine'é saad dahasłį́į́'.
Áko ádadííniid, Da' díísh doo Jesus, Jóseph biye' át'į́į da? Bizhé'é áádóó bimá béédahoniilzin. Ha'át'éegoshą' áko k'ad, Shí yá'ąąshdę́ę́' hadááyá, jiní?
Áko Jesus ánááhodoo'niid, T'áadoo shiniinaa ałch'į' nihiyi' nidahodi'ni'í.
Diné doo ła' shaa doogáał da, aTaa' shiníł'a'ígíí shaa honílóozgo t'éiyá, áko niiníłką́ądi dadziztsą́ą́dę́ę́' nááhodideeshłááł.
Diyin God yá dahalne'ii binaaltsoos yii' kódaaníigo yee ak'eda'ashchį́, Áko t'áá ádzíłtso Diyin God nidahodínóotįįł. T'ááłá'í nítínígo aTaa' deidiizts'ą́ą'go ídahooł'ą́'ígíí éí shaa hakááh.
Ákondi éí diné ła' aTaa' nilíinii yiyiiłtsą́, doo dishníigo ádíshníi da, t'áá hazhó'ó Diyin God bits'ą́ą́dę́ę́' hojílónígíí t'éiyá, éí aTaa' jiiłtsą́.
T'áá aaníí, t'áá aaníígóó ánihidishní, Shoodlą́ągo shaa dzólíhígíí éí iiná doo ninít'i'ii bee hólǫ́.
Shí éí bááh bee iináanii nishłį́.
Danihizhé'é yę́ę honoojíigi mána dayííyą́ą́', ákondi éí daneezná.
Díí t'éiyá yá'ąąshdę́ę́' bááh hadahóóle'ígíí át'é, áko t'áá háiida éí yiyííyą́'ígíí doo dadootsaał da.
Shí éí bááh hináanii yá'ąąshdę́ę́' hadahóóle'ii nishłį́; t'áá háiida díí bááh jiyánígíí hool'áágóó jiináa dooleeł, áko nihokáá' dine'é bááh yee hináa dooleełgo baa deesh'áłígíí éí shitsį'.
Ákohgo Jew dine'é ałghada'dit'áahgo áda'ahidoo'niid, Hait'éegoshą' díí diné t'áá bí bitsį' niha'doołtsołgo dadiidį́į́ł?
Áko Jesus áhodííniid, T'áá aaníí, t'áá aaníígóó ánihidishní, Diné Silį́į'ii bitsį' doo daoyą́ą́'góó áádóó bidił doo daohdlą́ą́'góogo, iiná doo nihee dahólǫ́ǫ da doo;
t'áá háiida shitsį' jiyánígíí áádóó shidił jidlánígíí éí iiná doo ninít'i'ii hwee hólǫ́, áko niiníłką́ądi dadziztsą́ą́dę́ę́' nááhodideeshłááł.
Háálá shitsį' éí t'áá aaníí yidą́ át'é, índa shidił t'áá aaníí yidlą́ át'é.
T'áá háiida shitsį' jiyánígíí áádóó shidił jidlánígíí éí shiyi' hojílǫ́, áádóó bidiníná hayi' honishłǫ́.
T'áá aTaa' hináanii shiníł'a'go aTaa' bee hinishnánígi át'éego, t'áá háiida shijííyą́'ígíí shee jiináa dooleeł.
Díí yá'ąąshdę́ę́' bááh hadahóóle'ígíí át'é. Azhą́ danihizhé'é yę́ę mána dayííyą́ą' nidi daneezná. T'áá háiida díí bááh jííyą́'ígíí éí hool'áágóó jiináa dooleeł.
Kapérniyamgi kin bii' áłah ná'ádleeh góne' nazh'nitingo díí bee hadziisdzíí'.
Áko hódahooł'aahii éí deidiizts'ą́ą'go lą'í ádadííniid, Díí áhá'nínígíí t'áá íiyisí nantł'a; háísh ałdó' yiyíists'ą́ą' doo?
Nidi Jesus éí hódahooł'aahii doo bił ákódaat'éégóó yaa nídaat'ínígíí doo jidiizts'ą́ą' da nidi hoł bééhoozingo ábizhdííniid, Díí saadísh bik'ee nidaałtal?
Ákoshą' Diné Silį́į'ii áłtséédą́ą́' hólǫ́ǫ́ nít'é'í góde náádáałgo daołtsą́ągo haa yit'éego baa nitsídaahkees doo?
Níłch'i Diyinii éí iiná eidii'aah, nidi ats'íís éí t'áadoo nídoodleełí da; saad bee nihich'į' hahásdzí'ígíí éí Níłch'i Diyinii bits'ą́ą́dóó bee iináanii át'é.
Nidi nihí ła' doo da'iinohdlą́ą da. Háálá Jesus t'óó ha'níítą́ą́' yę́ędą́ą́' doo da'oodláanii bił bééhózin, índa diné nináhodidoo'áłígíí ałdó' bił bééhózin.
Áko ázhdííniid, Díí biniinaa ánihidííniid, Diné doo ła' shaa doogáał da, shiTaa' hadi'ní'ą́ągo t'éiyá.
Kódaadzaadóó bik'ijį' hódahooł'aahii lą'í hats'ánáhaazhjée'go t'áadoo hakéé' tánáádookai da.
Áko Jesus éí naakits'áadahígíí bich'į' hadzoodzíi'go ábizhdííniid, Da' nihíísh ałdó' shits'ádoohjah?
Sáíman Peter áhodííniid, Bóhólníihii, háísh ałdó' bich'į' dah náádidiikah? Ni t'éí saad binahjį' iiná doo ninít'i'ii hodooleełii nee hólǫ́,
áko ni éí t'áá aaníí Diyin God hináanii biYe' Diyinii Christ nílį́įgo deisiidląąd.
Jesus ánááhodoo'niid, Da' shíísh doo naakits'áadah nołt'éego nánihidiinil da, nidi ła' níłch'i bi'iiníziinii nohłį́?
Éí Sáíman, Iskáriyat biye' nilíinii, Júdas ábijiní, háálá t'áá éí nináhodidoo'ááł, éí naakits'áadahígíí ła' atah nilį́.
Ákódzaadóó bik'ijį' Gáliliigi Jesus nijighá, háálá Jew dine'é dahodiyiilyééł dahó'níigo biniinaa Judíyajį' t'éí doo t'áá k'ad jideeyáa da.
Ákohgo Jew dine'é éí chaha'ohgi hodílzingo áłah nída'ałeeh baa hoolzhiizh.
Áko Jesus hatsilíké ádahodííniid, Nídahooł'aahii éí baa nanináhígíí deidoołtsééł biniyé kodóó Judíyagóó dínááh.
Háálá diné ła' shéého'dílzin dooleeł nízingo t'áá nant'inee t'áadoo le'é doo yaa naagháa da. Díidí baa nanináago nihokáá' dine'é bił ííshją́ą́ í'dílnééh.
Háálá azhą́ hatsilíké nidi doo dahoodlą́ągo haa dadzólíi da.
Áko Jesus áhodííniid, Baa nideeshaałígíí t'ah doo shá baa hoolzhíish da, nidi nihí t'áá áłahjį' nihá ashja hoot'é.
Nihí nihokáá' dine'é doo danihijoołá daole' át'ée da, nidi shí t'éí dashijoołá, háálá ádaaníłígíí éí doo yá'ádaat'éeh da dishníigo baa hashne'.
T'áá nihí díí hodílzingo áłah ná'ádleehígóó dadohkááh; shí t'éí díí hodílzingo áłah ná'ádleehí góde doo t'áá k'ad déyáa da, háálá shí baa nideeshaałii t'ah doo ałtso shá baa hoolzhíish da.
Kót'éego hadzoodzíi'go t'áá Gáliliigi nijigháá nít'éé'.
Nidi hatsilíké hodílzingo áłah ná'ádleeh góde eekaidóó bik'ijį' hó éí doo t'áadoo bahat'aadí jiníyáa da, nidi t'áá nahont'inee jiníyá.
Áko díí hodílzingo áłah ná'ádleehí Jew dine'é, Háadishą' nijighá? daaníigo hádahodéez'į́į́'.
Áko diné bitahgi t'áá hazhó'ó haa saad aghą́. Ła' éí, Diné yá'át'éehii nilį́, daaní, náádaała' éí, Dooda, éíyee' t'áá ádzaagóó diné iinii'áahii nilį́, daaní.
Ákondi Jew dine'é yéédaaldzidgo biniinaa hasłą́ągi doo haa nídaat'į́į da.
Áko díí hodílzingo áłah ná'ádleehí ałníí'góó daats'í hoolzhishgo kin bii' sohodizin bił haz'ą́ą́ góne' Jesus yah ajííyáago naz'neeztą́ą́'.
Áko éí bik'ee Jew dine'é t'óó bił adahóóyóigo ádadííniid, Hait'éegoshą' díí diné bił ééhózin, t'áadoo hazhó'ó ííłta' da nidi?
Áko Jesus áhodííniid, Shina'nitin doo t'áá shí shina'nitin át'ée da, nidi shiníł'a'ígíí bina'nitin át'é,
áko diné t'áá háiida Diyin God íinízinígíí bi'deeshłííł jiniizį́į'go, éí shina'nitin daats'í Diyin God bits'ą́ą́dę́ę́' át'éego, doodaii' t'áá shí shóhólníihgo daats'í hahasdziihgo hoł bééhodoozįįł.
T'áá háiida t'áá hó ádíhojólníihgo yájíłti'ígíí aa ha'niih ádá hájít'į́, nidi t'áá háiida biníł'a'ígíí baa ha'niih dooleełgo yá hát'ínígíí éí t'áá aaníígóó át'į́ áádóó doo t'áá ákogi ádaat'éhígíí éí doo bii' hólǫ́ǫ da.
Da' bee haz'áaniísh doo Mózes nihaidiní'ą́ą da? Ákondi nihí ła' t'ááłá'í nidi bee haz'áanii doo bida'oł'į́į da. Ákoshą' ha'át'íí biniyé shida'noołhį́?
Áko diné yíl'áhígíí ánáádahodoo'niid, Níłch'i bi'iiníziinii nii' hólǫ́ǫ́ lá! Háíyee' ni'niiłhį́įgo ádíní?
Áko Jesus ánááhodoo'niid, T'ááłáhígo haz'ą́ áshłaa, áko éí bik'ee t'óó nihił adahayóí.
Mózes ąąh náhinilgishgo bee haz'áanii nihá niinílá (nidi éí doo íiyisí Mózes bits'ą́ą́dę́ę' da, nidi danihizhé'é yę́ę bits'ą́ą́dę́ę́' hazlį́į́'), áko háá'áyį́į́h jį́ biyi' nidi diné bąąh nídahinołgish.
Háá'áyį́į́h jį́ aleeh góne' diné bąąh náhineeshgizhgo, ákondi Mózes yee has'áanii doo k'éti' da nilį́įgo, da' ákoósh háá'áyį́į́h jį́ aleeh góne' diné hazhó'ó hadaałt'é ánáshdlaaígíí biniinaa shich'į' nihádahazhchįįd?
T'óó dzólníígóó t'áadoo ándahoyoh'aahí, nidi t'áá ákogi át'éego ándahoyoh'aah.
Áko diné ła' Jerúsalemdóó nidaakaígíí ádadííniid, Eiísh bidazh'niiłhínígíí át'į́?
Ákondi t'áadoosti'ee yáłti'go naaghá, nidi doo ádabijiníní da! Naat'áanii dajílíinii daats'í díí t'áá aaníí Christ át'į́įgo hoł béédahoozin.
Jó nidi, díí diné naagháádę́ę́' nihił béédahózin, nidi Christ yit'íní í'diilyaago, níyáádę́ę́' diné ła'í nidi doo bił béédahózin da dooleeł.
Áko kin bii' sohodizin bił haz'ą́ą́ góne' Jesus nazh'nitingo yéego hadzoodzíi'go ájíní, Shéédahonohsin áádóó naasháádę́ę́' ałdó' nihił béédahózin. Nidi doo t'áá shíniik'eh níyáa da; shizhníł'a'ígíí éí t'áá aaníinii jílį́, áko éí doo hwéédahonohsin da.
Nidi shí hwééhasin, háálá hats'ą́ą́dę́ę́' naashá, áko éí shizhníł'a'.
Ákohgo hodi'dooltsoł daniizį́į́', nidi ła'da t'áadoo hoołtsoodí da, háálá t'ah doo áajį' há ahalzhíish da.
Ákondi diné t'óó ahayóí dahoodlą́ągo haa dadzólíigo ádaaní, Da' Christ níyáago bibee adziilii bee béédahózinii ayóó ádaat'éii díí diné yaa naayáhígíísh biláahdi ánéelą́ą'go yaa nináádoodaał?
Áko diné yíl'áhígíí ákót'éego saad bighą́ągo éí Férisii danilíinii deidiizts'ą́ą'go, aláahgo nááda'iiłniihii áádóó Férisii danilíinii éí Jesus deidoołtsoł biniyé siláo adeis'a'.
Jesus áhodííniid, T'óó kónízahíjį' nihił honishłǫ́ǫ doo, áádóó shiníł'a'ígíí bich'į' nídeeshdááł;
hadashinohtáa doo, nidi doo shik'ídadoohkah da, áko naasháa dooleełígóó doo dadohkááh át'ée da.
Jew dine'é áda'ahidi'ní, Háágóoshą' jideeyáago doo hak'ídadiikah da? Da' Gríik dine'é bitahgóó Jew dine'é tadaooskaígíísh bich'į' jideeyáago Gríik dine'é nídízhníitą́ą́'?
Hadashinohtáa doo nidi doo shik'ídadoohkah da, áádóó, Naasháa dooleełígóó doo dadohkááh át'ée da, níigo yee haadzí'ígíishą' ha'át'íí ááhyiłní?
Áádóó hodílzingo áłah ná'ádleeh bee nihooghááh bijį́į́ góne', Jesus yiizį'go yéego haadzíi'go ádííniid, Diné t'áá háiida dibáá' nilį́įgo, bíni'dii shaa doogáałgo adoodlį́į́ł.
T'áá háiida shoodlą́ągo shaa dzólíhígíí, Diyin God bizaad bee ak'e'ashchį́įgo ádííniidígíigi át'éego, Éí hwii'dę́ę́' tooh dahináanii hadaazlį́į dooleeł.
Áko díí hadzoodzí'ígíí Níłch'i Diyinii baa hojilne'go ájíní, éí dahoodlą́ągo haa dadzólíii bíí' dadooleełígíí ááhjiní; jó, íídą́ą́' Níłch'i Diyinii t'ah doo aa deet'aah da, háálá Jesus t'ah doo ayóó át'éii ábi'dilnéeh da.
Díí saadígíí deidiizts'ą́ą'go diné ła' ádadííniid, Díí diné t'áá aaníí Diyin God yá halne'ii át'į́į́ lá.
Náádaała' ádaaní, Díí Christ át'į́. Nidi ła' ádaaní, Da' Christísh Gáliliidę́ę́' doogááł?
Da' doósh Diyin God bizaad bee ak'e'ashchínígíí áníi da, Christ éí David bits'ą́ą́dóó oochíiłii jílį́į doo, t'áá David kééhat'į́į́ nít'é'ídóó, Béthlehem kin haal'áhídóó?
Áko diné haniinaa ałts'ákah.
Áko ła' hodi'dooltsoł daniizį́į́', nidi t'áadoo ła' hwiiłtsoodí da.
Áko siláo éí aláahgo nááda'iiłniihii áádóó Férisii danilíinii baa níjíkai, nít'éé' ádahodííniid, Haash yit'éego t'áadoo bił nánoohkai da?
Siláo ádazhdííniid, Diné ła'da díí diné yáłti'ígi át'éego t'áadoo yáłti'í da!
Áko Férisii danilíinii ánáádahodoo'niid, Da' nihíísh ałdó' t'áá ádzaagóó ádanihi'di'niist'aa'?
Da' naat'áanii danilíinii áádóó Férisii danilíiniísh ła' daboosdląądgo baa dadzoozlíí'?
Nidi díí diné yíl'áhígíí, bee haz'áanii doo bił béédahózinígíí yee', atídadoolníiłgo bá hada'iisdzíí', náádadoo'niid.
Nít'éé' Nikodíímas, éí t'óó yę́ędą́ą́' [tł'ée'go] Jesus baazhníyáhígíí, Férisii danilíinii ła' atah jílį́įgo, t'áá ałtso ábizhdííniid,
Da' nihibee haz'áaniísh diné ła' t'áadoo yidiits'į́hí índída yaa naayáii t'áadoo bił bééhoozįįhí yá nihodoo'ááł?
Áko hach'į' hadaasdzíi'go ánáádahodoo'niid, Da' niísh ałdó' Gáliliidę́ę́' naniná? Diyin God bizaad naniłkaah, jó, Gáliliidóó Diyin God yá halne'ii doo hodooleełgóó nił bééhodoozįįł.
[Áko diné t'áá ádzíłtso dahaghangóó táádzooskai.
Jesus t'éiyá Dził Álivz bighą́ą́'góó dashdiiyá.
Áádóó t'áá íiyisí t'ah abínígo kin bii' sohodizin bił haz'ą́ą́ góne' yah anáádzoodzáago, diné t'áá ałtso haa áłah silį́į́', áko dzineezdáago nazneeztą́ą́'.
Nít'éé' bee haz'áanii yínda'niłtinii índa Férisii danilíinii asdzání ła' adiléé lágo yik'ídaaskaigo Jesus yaa deizlóóz, áko diné biníi'gi dah hoosį'go,
Jesus ádeidííniid, Na'nitiní, díí asdzání adiléé lágo habi'deel'į́į́'.
Ákódaat'ínígíí bił nidadziilne' doo biniyé bee haz'áanii biyi' Mózes yee haadzíi' ni'. Nidi nishą' ha'át'éego bá hadíídzih?
Díí hákada'iiłhilgo binahjį' hak'i dahodidoo'ááł biniyé ádahodííniid. Nidi Jesus yaa ádziidzaago doo baa ná'áhozhdílt'į́į́góó hála' bee łeeshtahgi ni'dzizoh.
Áko t'ah nidahódíłkidgo, de ádziidzaago ábizhdííniid, T'áá háiida nihitahgi ts'ídá t'ah doo ádił iisiihii éí háni'dii átsé tsé bee díí asdzání nízhdidoołniił.
Áko yaa ánáádziidzaago hála' bee łeeshtahgi nináá'dzízoh.
Nidi asdzání yik'i dahodii'ánígíí éidíígíí deidiizts'ą́ą'go, ádił nida'iisíi'ii yee ádaa ákodaniidzį́į'go t'ááłá'í nítínígo t'áá ałkéé' ch'éheeskai, aląąjį' nidaakaígíí átsé, akéédę́ę́' nidaakaígíí bee nihoolzhiizh, áko Jesus t'áá sáhí dzizlį́į'go, asdzání t'éí hadááhdę́ę́' sizį́.
Áádóó Jesus de ádzaago éí asdzání yik'i nághalgo áyidííniid, Asdzání, nik'i dahodii'ah yę́ęshą' háájí? Da' dinéésh doo ła' atínidi'doolníiłgo yee ná haadzíi' da?
Áko ábijiní, Doo ła' da, Bóhólníihii. Nít'éé' Jesus ánááhodoo'niid, Shí ałdó' nidi'yoolyéełgo doo bee ná hadeesdzih da; nílááh náádááł, t'áadoo bąąhági ánáánít'íní.]
Nít'éé' Jesus éí diné yich'į' hanáánáádzíi'go áyidííniid, Nihokáá' dine'é bá adinídíín nishłį́; t'áá háiida shikéé' joogáłígíí éí doo chahałheełgóó nináájídáa da doo, nidi iiná bee adinídíinii hwee hólǫ́ǫ dooleeł.
Éí bąą Férisii danilíinii ádahodííniid, T'áá ni ádaa hólne', áko hólne'ígíí doo t'áá aaníi da.
Jesus ánááhodoo'niid, Azhą́ shį́į́ t'áá shí ádaa hashne' nidi, hashne'ígíí éí t'áá aaníí, háálá níyáádę́ę́' índa déyáágóó shił bééhózin, nidi nihí éí níyáádę́ę́' índa déyáágóó doo nihił béédahózin da.
Nihí ats'íís k'ehgo t'éiyá ándahoyoh'aah, shí éí diné doo ła' bá nihwiish'aah da.
Ákondi ánihwiish'aah ládą́ą́', bee ánihwiish'aahii éí t'áá aaníí, háálá doo t'áá sáhí ánihwiish'aah da, nidi shí áádóó aTaa' shiníł'a'ii biłgo t'éiyá.
Bee nihá nahaz'áanii biyi'dóó bee ak'e'ashchį́, diné nidilt'éego oo'íinii nilį́įgo aheełt'éego halne'go éí t'áá aaníí;
shí t'áá shí ádaa hashne', áádóó aTaa' shiníł'a'ii ałdó' shaa halne'.
Áko ádahodííniid, Háadishą' niTaa'? Jesus ánáádoo'niid, Shí nidi doo shéédahonohsin da, shiTaa' ałdó' doo béédahonohsin da; shéédahonohsingo t'éiyá shiTaa' ałdó' béédahonohsin doo nít'éé'.
Kin bii' sohodizin bił haz'ą́ą́ góne' béeso ahi'níiłgi na'nitingo díí saadígíí Jesus yee haadzíí', nidi ła'da doo hoołtsoodí da, háálá t'ah doo áajį' há ahalzhíish da.
Jesus ánááhodoo'niid, Shí k'ad dah diishááh, áko nihí hadashinohtáa dooleeł, ákondi t'áá ádił da'íínółzíihgo dadínóohnééł; déyáágóó doo dadohkááh át'ée da.
Áko Jew dine'é ádadííniid, Da' ázhdiyoolyééłísh, háálá, Déyáágóó doo dadohkááh át'ée da, jiní?
Áádóó ábizhdííniid, Nihí nihokáá'dóó nidaahkai, shí t'éiyá wót'ááhdę́ę́' naashá; nihí nahasdzáán bits'ą́ą́dóó dahosoolį́į́', shí doo nahasdzáán bits'ą́ą́dóó hosélį́į' da.
Éí bąą ánihidííniid ni', T'áá ádił da'íínółzíihgo dadínóohnééł, háálá shí Christ ásht'į́įgo doo deinohdlą́ą́góogo t'áá ádił da'íínółzíihgo dadínóohnééł.
Áko ádahodííniid, Háishą' ánít'į́? Jesus ánááhodoo'niid, Ts'ídá átséédą́ą́' nihił hweeshne'ígíí t'áá éí ásht'į́.
Lą'ígóó bee nihich'į' hahideesdzihii áádóó bee nihaa nídéesht'įįłii hólǫ́, nidi shiníł'a'ígíí éí t'áá aaníinii nilį́, áko bits'ą́ą́dóó diséts'ą́ą'ii nihokáá' dine'é bee bił hashne'.
ATaa' baa yájíłti'go t'áadoo yik'ida'diitą́ą da.
Áko Jesus áhodííniid, Diné Silį́į'ii dah dahidoołt'e'go índa, shí t'áá éí ásht'į́įgo nihił béédahodoozįįł, áádóó doo t'áá shí shóhólníihgo ha'át'íhída baa naasháa da, nidi shiTaa' yee nashineeztą́'ígi át'éego díí bee yáshti'.
Shiníł'a'ígíí éí shił hólǫ́; aTaa' doo t'áá shízhání shi'níłnii' da, háálá bił hóshónígíí t'éí t'áá áłahjį' baa naashá.
Díí saad bee hadzoodzíi'go lą'í dahoosdląąd.
Áko Jesus éí Jew dine'é dahoosdląądígíí ábizhdííniid, Shizaad bik'eh wohkahgo t'éiyá t'áá aaníí shídahooł'aahii dadoohłeeł,
áko t'áá aaníinii nihił béédahodoozįįł, índa t'áá aaníinii nihéédeididoochił.
Áádóó ánáádahodoo'niid, Nihí Éíbraham bits'ą́ą́dóó da'ahílchíihii daniidlį́, áko ts'ídá t'áadoo diné ła' binaalte' dasiidlį́į' da. Ákoshą' ha'át'éego, Nihéédadidoochił, diní?
Nít'éé' Jesus ánááhodoo'niid, T'áá aaníí, t'áá aaníígóó ánihidishní, T'áá háiida bąąhági ááníiłii t'áá éí bąąhági át'éii binaalte' jílį́.
Jó, naalte' doo hool'áágóó a'ałk'ee sidáa da, nidi aYe' t'éiyá hool'áágóó hólǫ́.
Éí bąą aYe' nihéédeideezhchidgo, t'áá aaníí nihéédadeeshchid doo.
Éíbraham bits'ą́ą́dóó da'ahílchíihii danohłį́įgo shił bééhózin, ákondi dahodiyiilyééł dashíínóh'ní, háálá shizaad nihiyi'di doo bá nahosooł'ą́ą da.
ShiTaa' bił honishłǫ́ǫ́dą́ą́' yiiłtsánígíí t'áá éí bee yáshti', nihí ałdó' danihizhé'é bits'ą́ą́dóó dasidoots'ą́'ígíí t'éí baohkah.
Áko hanáádaasdzíi'go ádahodííniid, Éíbraham éí danihizhé'é nít'éé'. Jesus ánááhodoo'niid, Éíbraham ba'áłchíní danohłį́įgo la', Éíbraham yaa naayáhígíí baa naahkai doo nít'éé'.
Diyin God bits'ą́ą́dę́ę́' t'áá aaníinii diséts'ą́'ígíí t'éiyá bee nihił hweeshne', nidi k'ad dahodiyiilyééł dashíínóh'ní. Éíbraham éí doo ákódzaa da.
Nihí nihizhé'é yaa naagháhígíí baa nidaahkai. Áko ádahodííniid, Nihí doo adilyé bee danihi'dizhchį́į da, áko nihiTaa' t'ááłá'í, éí Diyin God.
Nít'éé' Jesus áhodííniid, Diyin God nihiTaa'go la', ayóó'ádashíínóh'níi doo nít'éé', háálá Diyin God bits'ą́ą́dę́ę́' níyá; doo t'áá shíniik'eh níyáa da, nidi bí shiníł'a'.
Hait'éegoshą' yáshti'ígíí doo bik'ida'doohtįįh da? Jó, t'áá íiyisí doo t'áá k'ad shizaad dasidoots'ą́ą' daígíí bee át'é.
Níłch'i bida'iiníziinii binanit'a'í danihizhé'é át'é, éí bits'ą́ą́dę́ę́' dahosoolį́į́', éí nihizhé'é nilíinii laanaa nízinígíí t'éí bida'oł'į́. Éíyee' hodeeyáádę́ę́' diné neiłtseedii nilį́, áko t'áá aaníinii doo ádíidéélt'i' da, háálá t'áá aaníinii bii' ádin. Biyooch'íidgo t'áá bí át'éii yee ádaa yálti', háálá biyooch'íidii nilį́, áádóó wooch'ííd yizhé'é nilį́.
Nidi t'áá aaníinii bee nihił hashne'go bąą, doo dashoohdlą́ą da.
Nihitahdóoshą' háí bąąhági át'éii yee shik'íhodoo'ah? T'áá aaníinii bee nihił nahashne'go, hait'éegoshą' doo dashiinohdlą́ą da?
T'áá háiida Diyin God bits'ą́ą́dę́ę́' ájít'ínígíí éí Diyin God bizaad jidiits'a', nidi nihí doo dayíísółts'ą́ą' da, háálá doo Diyin God bits'ą́ą́dę́ę́' ádaaht'į́į da.
Áko Jew dine'é ánáádahodoo'niid, Samériya dine'é ła' nílį́įgo, níłch'i bi'iiníziinii niyi'di hólǫ́, dandii'nínígíí da' éísh doo t'áá aaníígóó ádandii'níi da?
Jesus ánáádoo'niid, Shí doo níłch'i bi'iiníziinii shiyi'di hólǫ́ǫ da, nidi shí shiTaa' shił nilį́įgo íínísin, áko nihí doo nihił danishłį́į da.
Ákondi t'áá shí bee ayóó ánísht'ée dooleełii doo hásht'į́į da; t'áá łashdilt'éhí t'éí bee ayóó ánísht'éii hoł nilį́įgo hájít'į́, áko éí á nihojii'aah doo.
T'áá aaníí, t'áá aaníígóó ánihidishní, T'áá háiida shizaad bik'eh hojíł'į́įgo, éí doo dazdootsaał da.
Áko Jew dine'é ánáádahodoo'niid, K'ad lą́ą, níłch'i bi'iiníziinii niyi'di hólǫ́ǫgo nihił béédahoozin. Éíbraham daaztsą́, Diyin God yá dahalne'ii nít'é'ígíí ałdó' daneezná, nidi ádíní, T'áá háiida shizaad bik'eh hojíł'į́įgo, éí doo dazdootsaał da.
Da' niísh nihizhé'é Éíbraham yę́ę biláahgo ayóó ánít'é? Éí daaztsą́, Diyin God yá dahalne'ii nít'é'ígíí ałdó' daneezná! Ákoshą' háí í'díl'į́?
Nít'éé' Jesus ánáádoo'niid, T'áá shí ts'ídá ayóó ánísht'é í'díshnéehgo ts'ídá ayóó ánísht'é í'díshnéhígíí éí t'áadoo shá nídoodleełí da, nidi shiTaa' ayóó ánísht'éego áshósinígíí, Éí nihí nihiDiyin God, dadohní.
Nidi nihí doo hwéédahonohsin da; shí hwééhasin. Doo hwééhasin da, dishníigo, t'áá nihígi ánísht'éego shiyooch'íid doo nít'éé', nidi hwééhasingo hazaad bik'eh honish'į́.
Éíbraham nihizhé'é yę́ę sheidoołkáłígíí yiidoołtséełgo yąą bił hózhǫ́ǫ́ nít'éé', áko yiyiiłtsą́ągo bił hóózhǫǫd.
Jew dine'é ánáádahodoo'niid, T'ah doo ashdladiin nináháah da, da' ákoósh Éíbraham yiniłtsą́?
Jesus ánááhodoo'niid, T'áá aaníí, t'áá aaníígóó ánihidishní, Éíbraham t'áá bítséedi honishłǫ́.
Ákohgo dahwíídínóołniił biniyé tsé nídayiizláá', nidi Jesus éí [diné bitahgóó ch'ízhníyáago] bits'ąą nízhdeest'į́į́', áko kin bii' sohodizin bił haz'ánígíí biyi'dóó ch'ízhníyá.
Jesus joogááł nít'éé' diné ła' t'áá bi'dizhchį́į́dę́ę́' doo oo'į́į da léi' jiiłtsą́.
Áko hódahooł'aahii nidahódééłkid, Na'nitiní, háishą' bąąhági ádzaa, díí diné daats'í, hashchíinii daats'í bąąhági ádzaago biniinaa doo ajoo'į́į́góó ho'dizhchį́?
Jesus áhodííniid, Díí diné bąąhági ádzaii, doodaii' bishchíinii bąąhági ádzaii doo biniinaa da, nidi Diyin God bibee adziilii yee ááníiłii bee bééhodoozįįł biniyé ádzaa.
T'ah hool'inídą́ą́' shiníł'a'ii binaanish ts'ídá baa naasháa doo; jó, tł'éé' haleehgo diné doo ła' naalnish da.
Nahasdzáán bikáá' naasháago, nihokáá' dine'é bá adinídíín nishłį́.
Ákót'éego haadzíi'go, łeezh yik'ídeezhée'go bizhéé' yee hashtł'ish áyiilaago diné doo oo'ínígíí binák'eegi yííztłéé',
áádóó áyidííniid, Nílááh, Sailóom tó sikánígíí biyi' tá'ádígis (Sailóom jiníigo éí Eel'a' jiníigo óolyé). Ákǫ́ǫ́ jiníyáago tá'ázdeesgiz, áko áádę́ę́' ajoo'į́įgo nídzídzá.
Bił kéédahojit'ínígíí índa doo ajoo'į́į́góó dahoo'į́į́ nít'é'ígíí ádadííniid, Díí sidáago adókeed yę́ę át'į́į ya'?
Ła' ádaaní, T'áá éí át'į́; náádaała' ádaaní, Dooda, ts'ídá t'áá ákónóolnin léi' át'į́. T'áá hó ájíní, Shí lá éí ásht'į́ ni.
Áko ádahodííniid, Ákoshą' haa yit'éego ííní'į́ nísínídlį́į́'?
Hadzoodzíi'go ánáázhdoo'niid, Diné léi' Jesus wolyéhígíí éí hashtł'ish áyiilaago shináá' yííztłée'go áshidííniid, Nílááh, Sailóom tó sikánígóó dínááh, áadi tá'ádígis, áko ákǫ́ǫ́ niséyáago tá'ádésgiz, nít'éé' eesh'į́ sélį́į́'.
Ádahodííniid, Ákoshą' éí háadi naaghá? Éí ábizhdííniid, Doo shił bééhózin da.
Diné doo oo'į́į da nít'é'ígíí Férisii danilíinii yich'į' yił daaskai.
Jó'áko nít'éé' háá'áyį́į́h jį́į́ góne' Jesus hashtł'ish áyiilaago ajoo'į́ áhoolaa lá.
Férisii danilíinii nináádahódééłkidgo ádaaní, Hait'éegoshą' ííní'į́ sínílį́į́'? Áko ábizhdííniid, Jesus éí hashtł'ish shináá' yííztłée'go tá'ádésgiz, áko eesh'į́ sélį́į́'.
Díí biniinaa Férisii danilíinii ła' ádadííniid, Díí diné doo Diyin God biníł'a' da, háálá háá'áyį́į́h jį́ doo bił nilį́į da. Náádaała' éí ádadííniid, Ákoshą' haa yit'éego diné bąąhági ááníiłii nilį́įgo kót'éego Diyin God bibee adziilii bee béédahózinii yaa naagháa dooleeł? Áko haniinaa ałts'á'áldah.
Diné doo oo'į́į da nít'é'ígíí ánáádeidoo'niid, Nishą' ííní'į́ ániilaaígíí ha'át'íí bidiní? Áko ázhdííniid, Diyin God yá halne'ii nilį́, bidishní.
Nidi Jew dine'é t'áá aaníí doo ajoo'į́į da nít'ée'go ajoo'į́ dzizlį́'ígíí doo dayoodlą́ą da, diné ajoo'į́ dzizlį́'ígíí hashchíinii yíká nida'as'a'go índa,
éí nidayídééłkidgo ádaaní, Da' díísh nihiyázhí át'į́, t'áá doo oo'į́į́góó yizhchį́ dohnínígíí? Ákoshą' k'ad haa yit'éego oo'į́?
Hazhé'é áádóó hamá ádííniid, Díí nihiyázhí át'į́, áádóó doo oo'į́į́góó shiilchį́įgo nihił bééhózin,
nidi haa yit'éego shį́į́ ajoo'į́ dzizlį́į́' éí doo nihił bééhózin da, háí shį́į́ ajoo'į́ áhoolaa, éí ałdó' doo nihił bééhózin da. Jó, nizninísą́, t'áá hó nidahódółkid; t'áá hó haash yit'éego ádá hazdoodzih.
Hashchíinii éí Jew dine'é yináldzidgo ákódííniid, háálá diné ła'da, T'áá aaníí Christ át'į́, jiníigo hadzoodzí'ígíí éí Jew dine'é áłah nádleehii bitahdóó ats'áhodi'doolt'eełgo t'áá íídą́ą́' Jew dine'é yee łá'í daazlį́į'go hondahaz'ą́.
Éí biniinaa hashchíinii ádííniid, Jó, nizninísą́, t'áá hó nidahódółkid.
Áko doo oo'į́į da nít'é'ígíí hágo náádeidoo'niidgo ádeidííniid, Diyin Godjígo baa hóniih; díí diné éí bąąhági ááníiłii nilį́įgo nihił béédahózin.
Áko ánáádoo'niid, Bąąhági ááníiłii daats'í nilį́, éí doo shił bééhózin da; t'ááłá'í t'éiyá shił bééhózin, doo eesh'į́į da nít'éé', nidi k'ad eesh'į́.
Áko ánáádahodoo'niid, Haashą' niilaa? Hait'éegoshą' ííní'į́ ániilaa?
Áko ánáábizhdoo'niid, T'áá íídą́ą́' bee nihił hweeshne', nidi t'áadoo dasidoots'ą́ą' da. Ha'át'íishą' biniyé náádadidoohts'į́į́ł? Da' nihíísh ałdó' bídahooł'aahii daniidlį́į doo danohsin?
Áko dahwéédzíi'go ádahałní, Ni éí bóhooł'aahii nílį́, nidi nihí éí Mózes yídahooł'aahii daniidlį́.
Diyin God éí Mózes yich'į' haadzíi'go nihił béédahózin, nidi díí diné naagháádę́ę́' doo nihił béédahózin da.
Éí diné ánááhodoo'niid, Yáa t'áadoo le'égi át'éé lá! Naagháádę́ę́' doo nihił béédahózin da, nidi eesh'į́ áshiilaa.
Jó, nihił béédahózingo bąąhági ádaaníiłii éí Diyin God doo bíists'ą́ą' da, nidi t'áá háiida Diyin God yich'į' nahałáii áádóó t'áá éí yíni' yi'ósinii, éí t'éí Diyin God bíists'ą́ą́'.
Nahasdzáán hazlį́į́'dóó wóshdę́ę́' t'áá doo oo'į́į́góó bi'dizhchíinii oo'į́ ályaa t'ah doo ha'niihígi da.
Áko éí diné doo Diyin God biníł'a' dago, ha'át'íhída doo ła' yił'į́į dadooleeł nít'éé'.
Áko ánáádahodoo'niid, T'áá bąąhági ánít'éego ni'dizhchį́, da' ákoósh nanihinítin? Áko Jew dine'é áłah nádleehdóó yits'ádahast'e'.
Áts'ádadzist'e'ígíí Jesus yiyíínii', áko hak'íníyáago áhodííniid, Da' Diyin God biYe'ésh yinídlą́ągo baa dzíínílí?
Áko ázhdííniid, Bóhólníihii, háishą' éí ájít'į́, áko hooshdlą́ągo haa dzííníshłíi dooleeł?
Nít'éé' Jesus áhodííniid, Jó, níníł'į́, nich'į' yáłti'ígíí éí át'į́.
Áko ázhdííniid, Bóhólníihii, k'ad lą́ą ooshdlą́, áko bich'į' nitsizhdinígo'go nahodzisá.
Jesus ánáádoo'niid, Diné baa násht'į́į doo biniyé díí nahasdzáán bikáa'jį' níyá, éí doo da'oo'ínígíí da'oo'į́į dooleeł biniyé, da'oo'ínígíí doo da'oo'į́į da doo ałdó' biniyé.
Férisii danilíinii ła' hwíighahgi naazínígíí dahodiizts'ą́ą'go ádahodííniid, Da' nihíísh ałdó' doo da'iit'į́į da?
Jesus áhodííniid, Doo da'oh'į́į́góó la' t'áadoo bee nihik'ídahót'ahí da doo nít'éé', nidi k'ad éí, Da'iit'į́, dadohní, áko t'áá ádił da'ílzíihii danohłį́.
T'áá aaníí, t'áá aaníígóó ánihidishní, T'áá háiida dibé bighan bich'é'étiindę́ę́' doo yah anádáhígíí, nidi t'áá háádę́ę'da yitis ná'nahígíí, t'áá éí ani'įįhii áádóó agha'ii'níiłii nilį́,
nidi ch'é'étiindę́ę́' yah anádáhígíí éí dibé yaa áhályáanii nilį́.
Éí dáń'dítį́hí yaa áhályáanii bá ąą néiditį́į́h; dibé biinéé' deidiits'a', áko t'áá bí bidibé dabízhi' yee yózhíigo, yá ch'éhéghááh.
T'áá bíhígíí t'áá ałtso ch'ínéi'niłgo yilą́ąjį' naagháago dibé bikéé' naakai, háálá biinéé' yéédahósin.
Diné doo yéédahósinii éí doo yikéé' dah didoojah da, nidi t'óó yits'ą́ą́' dah didoojah, háálá doo yéédahósinii biinéé' doo yéédahósin da.
Díí hane' bee ak'idi'dootį́įłii Jesus yee hach'į' haadzíí', nidi yee hach'į' haadzí'ígíí t'áadoo bik'idazh'diitą́ą da.
Áko Jesus ánááhodoo'niid, T'áá aaníí, t'áá aaníígóó ánihidishní, Shí dibé bich'é'étiin nishłį́.
Shítséedi nidahaaskaígíí t'áá ałtso da'ni'įįhii índa aghada'ii'níiłii danilį́, áko dibé doo dabidiits'a' da.
Shí ch'é'étiin nishłį́; t'áá háiida shí shee yah ííyáhígíí yisdádooltééł, áádóó yah anádááh índa ch'ínádáahgo hootsojį' anáhádáah dooleeł.
Ani'įįhii adínóo'į́į́ł áádóó ni'doołtsił índa í'doołdįįł t'éiyá yiniyé nádááh, nidi shí t'éí shidibé iiná bee dahólǫ́ǫ dooleeł, áádóó łą́ągo bee dahólǫ́ǫ dooleeł biniyé níyá.
Shí yá'át'éehgo dibé yaa áhályáanii nishłį́. Yá'át'éehgo dibé yaa áhályáanii éí t'áá bí dibé yich'ą́ą́h niná'ádiit'aah.
Ákondi adeenáago naalnishii éí doo na'niłkaadii nilį́į da, éí dibé doo t'áá bí bilį́į́'góó biniinaa mą'iitsoh éí dibé yich'į' yilwołgo yiyiiłtséehgo, dibé t'áá ákǫ́ǫgo dah díníichééh, áko mą'iitsoh éí dibé ła' yił nehedił áádóó ła' baa taojah.
Háálá éí t'óó adeenáago naalnishgo bąą dah díníichééh, áko dibé t'óó yaa yoonah.
Shí yá'át'éehgo dibé yaa áhályáanii nishłį́, shíhígíí béédahasin áádóó shíhígíí shéédahósin.
T'áá aTaa' shééhósin áádóó aTaa' bééhasinígi át'éego, áko t'áá shí she'iina' dibé bich'ą́ą́h ninádinish'aah.
Dibé náánáła' shee nááhódlǫ́, nidi éí díí shijé'ígíí doo bitahdóo da; éí ałdó' shóideesht'eełgo shiinéé' deidiits'a' doo. Áko t'ááłáhígóó shijée' dooleeł, índa dibé yaa áhályáanii t'ááłá'í dooleeł.
Éí bąą she'iina' t'áá shí náádideeshdlééł biniyé ninádinish'aah, éí bąą shiTaa' ayóó'áshó'ní.
Éí diné doo ła' shighaidoolyéeł da, nidi t'áá shíniik'eh ninádinish'aah. Bee óhólnííh shee hólǫ́ǫgo ninádinish'aah, áádóó bee óhólnííh shee hólǫ́ǫgo náádideeshdlééł; díí bi'deeshłíiłgo shiTaa' bibik'eh ó'oo'níiłii át'é.
Áko éí saad bee hadzoodzí'ígíí biniinaa Jew dine'é ałghanááda'dit'áahgo ałts'ákah.
Áko lą'í yilt'éego ádadííniid, Níłch'i bi'iiníziinii hayi'di hólǫ́ǫgo, diigis jílį́į́ lá; ha'át'íísh biniyé dahwíísółts'ą́ą́'?
Ła' ádaaní, Díí saadígíí doo níłch'i bi'iiníziinii bii' hólóonii ła' bizaad át'ée da. Da' níłch'i bi'iiníziiniísh doo oo'íinii oo'į́įgo íidoolííł?
Íídą́ą́' Jerúsalemdi, kin bii' sohodizin éí Diyin God bá ats'át'ánígíí bee bééhániihgo biniit'aa hodílzingo áłah ná'ádleehígíí baa nááhoolzhiizh, áko íídą́ą́' hai,
nít'éé' kin bii' sohodizin bich'éédą́ą'gi, Sálaman bichaha'oh góne' Jesus nijighá.
Áádóó Jew dine'é haa áłah silį́į'go ádahodííniid, Haa nízáágóoshą' náás nihiníí'ah doo? Christ nílį́į́ ládą́ą́', t'áá bééhózínígo bee nihił hólne'.
Áko Jesus ábidííniid, Nihił hweeshne' lą́ą, nidi t'áadoo deisoohdląąd da. ShiTaa' bízhi' bee naanish baa naasháhígíí, éí bee Christ nishłį́įgo nihił béédahózin,
nidi doo dashoohdlą́ą da, háálá [t'áá ánihidííniidígi át'éego] doo shí shidibé danohłį́į da.
Jó, shidibé shiinéé' deidiits'a', áádóó béédahasingo shikéé' nidaakai,
índa iiná doo ninít'i'ii baa hidish'aah, áko ts'ídá doo ádadoodįįł da, doo nidi ła'da shílák'eedóó haidiyoołhą́łí da.
ShiTaa' t'áá ałtso biláahgo ayóó ájít'éii, éí dibé shaazhnínilígíí doo ła' shiTaa' bílák'eedóó haidiyoołhą́ąłgo yíneel'ání da.
Shí índa shiTaa' t'ááłá'í niidlį́.
Ákohgo Jew dine'é hoł nidazdoołniił biniyé tsé nínáádayiisdláá'.
Nít'éé' Jesus ánáábidoo'niid, ShiTaa' bits'ą́ą́dę́ę́' naanish yá'ádaat'éehii lą'í nihinááł baa niséyá, áko háidíígíishą' biniinaa shił nidaznołne'?
Jew dine'é ánáádahodoo'niid, Yá'át'éehii baa nanináhígíí biniinaa doo nił nidazniilne' da, nidi Diyin God doo díínísingóó baa yáníłti'ígíí biniinaa, háálá t'áá diné nílį́įgo Diyin God í'díl'į́.
Jesus ánáábidoo'niid, Diyin danohłį́, dííniid, da' doósh nihibee haz'áanii bii' bee ak'e'ashchį́į da?
Diyin God bizaad baa deet'ánígíí, Diyin danohłį́, yidííniidgo, jó, Diyin God bizaad bee ak'e'ashchínígíí doo łahgo ádooníił da.
Áko Diyin God biYe' nishłį́, dishnínígíí bąą ha'át'éegoshą', Diyin God baa'ihgo baa yáníłti', dashidohní? Jó, aTaa' ats'áshiníłtį́įgo nahasdzáán bikáa'jį' shiníł'a'.
ShiTaa' binaanish doo baa naasháágóogo t'áadoo dashiinohdlání,
nidi éí baa naasháago azhą́ shí doo dashiinohdlą́ą da nidi, naanish baa naasháhígíí éí deinohdlą́, áko aTaa' shiyi'di hólǫ́, shí ałdó' biyi'di honishłónígíí nihił béédahodoozįįłgo deidoohdląął.
Éí bąą dahwiidiiltsoł ch'ééh náádaniidzį́į́' nidi, bits'ą́ą́' dah náázdiidzá.
Áádóó Jórdan tsé'naagóó anáádzoodzá, John tó yee asį́įhgo hahoolzhiizh yę́ęjį', ákwii nijigháá nít'éé'.
T'óó ahayóí haa haaskaigo ádaaní, John éí Diyin God bibee adziilii bee bééhózinii doo ła' yaa naayáa da, nidi John díí diné yee yaa hoolne'ígíí t'áá ałtso t'áá aaníí lá.
Áko ákwii t'óó ahayóí dahoosdląądgo haa dadzoozlíí'.
Nít'éé' Béthaniidi diné léi' Lázaras wolyéego daatsaah, éí kin shijaa'ídi Mary áádóó bádí Martha yił kééhat'į́.
Mary éí ak'ah ílíinii Bóhólníihii bik'i yadziiziid áádóó hatsii' bee bikee' bá jíít'ódígíí éí halah Lázaras daatsaah.
Áko halahkéí Jesus yich'į' i'ííł'a'go ání, Bóhólníihii, diné ayóó'ííní'nínígíí daatsaah.
Jesus éí yidiizts'ą́ą'go ádííniid, Díí da'atsaahígíí doo bik'ee da'dootsaał da, nidi Diyin God ayóó át'éii bee bééhodoozįįłígíí biniyé át'é, áko Diyin God biYe' t'áá éí bee ayóó ájít'éego áhodi'doolnííł ałdó' biniyé át'é.
Jó, Jesus éí Martha áádóó bideezhí índa Lázaras ayóó'áyó'ní.
Áko dadzitsaahígíí yiyíínii'go, t'áá ákwii naagháago naaki náánéíską́.
Áádóó bik'ijį' índa hódahooł'aahii ábizhdííniid, Tį', Judíyagóó náádiikah.
Áko hódahooł'aahii ádahodííniid, Na'nitiní, shą́ą́' t'áá áhodeezniidígo Jew dine'é hoł nidazdiilniił danó'níi ni'. Da' ákoósh ákǫ́ǫ́ náádínídzá?
Jesus ánáádoo'niid, Ła'a jínígíísh biyi' doo naakits'áadahdi ahéníná'álki' da? Áko t'áá háiida jį́įgo naagháhígíí, éí doo digeeh da, háálá díí nahasdzáán bá hool'inígíí yoo'į́.
Nidi t'áá háiida tł'ée'go naagháhígíí, éí nídígoh doo, háálá hool'inígíí bii' ádin.
Kót'éego hadzoodzíi'go ánáábizhdoo'niid, Nihik'is Lázaras ałhosh, nidi ajiłhoshdę́ę́' ch'ééhodeesił biniyé déyá.
Hódahooł'aahii ádahałní, Bóhólníihii, jó, t'óó ajiiłhaazhgo k'ad shį́į́ náázhdidoodááł.
Jesus éí Lázaras daaztsánígíí ááhyiłní, nidi hanályį́įhgo ałhoshígíí ááhyiłní daznízin.
Áko índa t'áá bééhózínígo hoł hoolne', Lázaras éí daaztsą́,
áko da'iidoohdląął biniyé doo áadi naasháa da nít'é'ígíí bąą shił hózhǫ́, háálá éí nihá yá'át'ééh. T'áá áko nidi bich'į' diikah.
Áko Thomas, Naakií hodi'nínígíí, bił ídahojiił'aahii ábizhdííniid, Haa'íshą' nihí ałdó' Jesus bił dadíníi'nééł biniyé ákǫ́ǫ́ diikah.
Nít'éé' Jesus ákwe'é jiníyáago dį́į́' yiskánídą́ą́' tséní'ootséél góne' Lázaras yóó'ályaago hoł bééhoozin.
Jerúsałemdóó Béthaniijį' t'áá áyídí, naakidi tsin sitą́ daats'í ánízah,
áko Jew dine'é lą'í éí Martha índa Mary bilah daaztsánígíí hadayi'ayoołniih doo biniyé yaa haaskai.
Martha éí Jesus aadę́ę́' yigáłígíí jíínii'go dashdiiyáago bidááshníyá, Mary éí t'áá kin góne'é sidá.
Martha éí Jesus áyidííniid, Bóhólníihii, kwe'é nanináago, shilah doo daaztsą́ą da doo nít'éé'.
T'áá k'ad nidi Diyin God t'áá ha'át'íhída, Shá ánílééh, bidííníniidgo, éí Diyin God ná íidoolíiłgo shił bééhózin.
Jesus áhodííniid, Nilah yę́ę náádidoodááł.
Áádóó Martha ánáázhdoo'niid, Niiníłką́ądi da'neeznáádę́ę́' náá'di'yiijeehgo atah hinááh nízhdoodleełgo shił bééhózin ni.
Jesus ánááhodoo'niid, Shí náá'di'yiijeeh índa iiná nishłį́; t'áá háiida shoodlą́ągo sheidzólíii éí daaztsą́ą nidi, hináa doo,
índa t'áá háiida hiná áádóó shoodlą́ągo shaa dzólíhígíí éí ts'ídá doo dadootsaał da. Da' díísh yinídlą́?
Martha ánáázhdoo'niid, Aoo', Bóhólníihii, ni éí Christ, Diyin God biYe' nílį́įgo nahasdzáán bikáa'jį' nínááh hodoo'niid yę́ę wooshdlą́.
Kót'éego hadzoodzíi'go dashdiiyá, áko hadeezhí Mary, hágo bizhdííniidgo t'áá nahont'inee ábijiní, Na'nitiní níyá, áko hágo niłní.
Áko t'áá jidiizts'ą́ą́'góó, tsį́įłgo nízhdii'na'go bich'į' jiníyá.
Ákohgo Jesus t'ah doo kin shijaa'ígi jígháah da, nidi t'ahdii Martha hadááh níyáhígi nijighá.
Áko Jew dine'é wóne'é Mary yił naháaztą́ągo yik'i dahałta'ígíí, éí Mary tsį́įłgo nízhdii'na'go ch'ízhníyáhígíí dayiiłtsą́ągo, Tséní'ootséeldi jidoochxah biniyé ákǫ́ǫ́ jideeyáá lá, daaníigo hakéé' ch'ékai.
Mary éí Jesus sidáhíjį' jiníyáago Jesus jiiłtsą́ągo, bich'į' nitsizhdinígo'go ájíní, Bóhólníihii, kwe'é nanináago, shilah doo daaztsą́ą da doo nít'éé'.
Mary jichago áádóó Jew dine'é hoł yíkaígíí ałdó' daachago, Jesus yiyiiłtsą́ągo bii' sizíinii t'áá íiyisí bidiisnáa'go nitseeltłah,
áko ádííniid, Háadishą' nidahosoołtį́? Áádóó ádahodííniid, Bóhólníihii, tį' ákǫ́ǫ́, dínííł'įįł.
Jesus atídineesdlį́į́'.
Nít'éé' Jew dine'é ádadííniid, Jó'akon, dooládó' ayóó'áyó'níi da nít'éé' lá!
Náádaała' ádaaní, Diné doo oo'į́į́góó oo'į́ áyiilaii, da' díí diné doo dadootsaałgóó íidoolíiłgiísh doo yíneel'ą́ą da?
Jesus, t'áá hayi'ídi ninááhwiisnáa'go tséní'ootséeldi jiníyá; éí tséníhoodzą́ągo tsé dáádiní'ą́.
Áko Jesus ádííniid, Tsé nówehjį' oołmáás. Nít'éé' diné daaztsánígíí bilah Martha áháłní, Bóhólníihii, k'ad jíłchxon dzizlį́į́', háálá dį́į́' yiskánídą́ą́' dadziztsą́.
Jesus ánáázhdoo'niid, Da' doósh bee nił hweeshne' da, iinídlą́ągo Diyin God yee ayóó át'éii yidííłtsééł?
Áko [Lázaras yóó'ályaaígi] tsé nahjį' adadzismááz. Jesus dego déé'į́į'go ání, ShiTaa', shidisíníts'ą́'ígíí nich'į' baa ahééh nisin.
T'áá áłahjį' shidinits'a'ígíí shił bééhózin, nidi díí diné kǫ́ǫ́ naazínígíí shííníł'a'ígíí deidoodląął biniyé binááł ádíshní.
Kót'éego hadzoodzíi'go, yéego hazhdoolghaazhgo ázhdííniid, Lázaras, wóshdę́ę́' ch'ínínááh!
Nít'éé' dadziztsánígíí naak'a'at'ą́hí daalgaii hála' áádóó hakee' bik'ídadeesdizgo, hanii'jį' ałdó' bee ádít'oodí bik'ídeesdizgo ch'ízhníyá. Áko Jesus áhodííniid, Hak'i nída'ooh'áadgo, hodadohchííd.
Áko Jew dine'é lą'í Mary yił yíkaígíí, Jesus yaa naayáhígíí dayiiłtsą́ągo dayoosdląądgo yaa dadzoozlíí',
nidi náádaała' t'éiyá Férisii danilíinii yich'į' aheeskaigo Jesus yaa naayáhígíí yaa dahoolne'.
Áko aláahgo nááda'iiłniihii índa Férisii danilíinii éí yá nidaha'áii áłah ádayiilaago ádadííniid, Haashą' dadii'nííł? Jó, díí diné bibee adziilii bee béédahózinii łą́ą́góó yaa naaghá.
Áko éidíígíí doo bee baa nídeiit'į́į́góogo, diné t'áá ałtso dabiidoodląął, áádóó Rome dine'é dadookahgo nihihodiyingo haz'ánígíí índa nihidine'é éí nihikéyah t'áá bił t'áá haz'ą́ą́ nít'éé' nihits'ą́ą́' deidoołchxǫǫł.
Nidi áłah silį́'ígíí ła', éí Kéíyafas joolyéego t'áá éí yihahígíí biyi' aláahgo náá'iiłniihii jílį́įgo, hadzoodzíi'go ájíní, T'áadoo nihił béédahóziní da;
diné t'ááłá'íígíí diné t'áá ałtso yá dadootsaałgo, áko Jew dine'é doo t'áá át'é ádooldįįłgóó nihá yá'át'éhígíí, éí doo baa nitsídaahkees da.
Éí doo t'áá hániik'eh hadzoodzíi' da, nidi t'áá éí yihahígíí biyi' aláahgo náá'iiłniihii jílį́įgo, Jesus éí Jew dine'é yá dadootsaał jiníigo t'áá bítséedi áhodooníiłii baa hojoolne',
áádóó doo t'áá éí dine'é t'éiyá bá da, nidi Diyin God ba'áłchíní t'áá níłtéél nít'éé' tadaoskaígíí t'ááłáhíjį' áłah íidoolííł ałdó' biniyé.
Áko éí bijį́į́dóó dahodiyoołhéłígíí t'éí yaa nídaat'į́.
Éí bąą Jesus doo t'áá yit'íní Jew dine'é bitaa náájídáa da, nidi áádóó honoojí bíighahgi kéyah léi'góó, Íífreiyim hoolyéego kin haal'áhígóó jiníyá, áko áadi hódahooł'aahii bił nijikai nít'éé'.
Áádóó Jew dine'é bi'atis'adeesdzá bee bééhániihii k'adę́ę baa hoolzhíísh, áko atis'adeesdzá bee bééhániihii t'ah doo baa hoolzhííshgóó ádidazhdi'dooldah biniyé t'óó ahojíyóí hakédaayahdóó Jerúsalem góde adziiskai.
Áko Jesus hádazdéez'į́į'go kin bii' sohodizin bił haz'ą́ą́ góne' nidzizį́įgo áda'ahizhdi'ní, Haash yit'éego nitsídaahkees? hodílzingo áłah ná'ádleehíjį' daats'í doo jidoogáał da?
Jó, aláahgo nááda'iiłniihii índa Férisii danilíinii yee dahooł'a'go ádadííniid, Diné t'áá háiida Jesus naagháhígi hoł bééhózinígíí éí baa hozhdoolnih, áko deidiiltsoł.
Atis'adeesdzá bee bééhániihii hastą́ą́h yiską́ hadziihgo, Jesus éí Béthaniidi, Lázaras daaztsą́ą́dę́ę́' náábizdiisáhígíí kééhat'į́įgi jiníyá.
Ákwe'é hííłch'į'go ch'iyáán há ádayiilaago, Martha hach'į' ni'iizką́, áádóó Lázaras éí atah bikáá' adání bich'į' hoł dah neezké.
Mary éí ch'il nard wolyéii bee ak'ah ályaii, t'áá bízhání t'áá íiyisí ílínígíí t'ááłáhídi dah hidédlo'go dashdiiką́ągo Jesus bikee' bikáa'jį' yadziiziidgo hatsii' bee bikee' jíít'óód, áko kin góne' t'áá át'é ak'ah łikání halchingo hadéébįįd.
Nidi hódahooł'aahii ła', Júdas Iskáriyat, éí nináhodidoo'áłígíí ádííniid,
Díí ak'ah táadi neeznádiin denériyas bą́ą́h ílį́įgo nahaaznii'go ha'át'éegoshą' t'áadoo badahojoobá'íígíí bitaasnii' da?
Díí hadzoodzí'ígíí doo t'áá aaníí badahojoobá'íígíí baa nitsídzíkeesgo hadzoodzíi' da, háálá ani'įįhii jílį́, jó, béeso bizis niji'áago, béeso yiih dayiiníłígíí jini'įįh.
Áko Jesus ádííniid, T'áadoo haa nánít'íní, yóó'áshidi'doolnííł beiníłką́ądi biniyé ádziidzaa.
Badahojoobá'íígíí t'áá áłahjį' nihitaa daakai, nidi shí éí doo t'áá áłahjį' nihitaasháa da.
Áko Jew dine'é éí ákwii Jesus nijigháago dayíínii'go haa nánísą́, nidi doo t'áá hó t'éí haniyé da, nidi Lázaras daaztsą́ą́ nít'ée'go náábizdiisáhígíí ałdó' deidoołtsééł biniyé haa nánísą́.
Áko aláahgo nááda'iiłniihii éí Lázaras ałdó' deidiyoołhéełgo yindahaz'ą́,
háálá hó haniinaa Jew dine'é t'óó ahayóí ats'áskaigo Jesus dayoosdląąd.
Áádóó biiskání t'óó ahayóí hodílzingo áłah ná'ádleehígi neheeskaígíí Jerúsalemjį' Jesus yigáałgo dayíínii'.
Áko páam bi'iil dayiizti' áádóó hadááh yíkaigo hadadeeshghaazhgo ádaaní, Baa ha'niih doo! Bóhólníihii bízhi' bee bi'dójíigo yigáłígíí, Ízrel dine'é Aláahgo biNanit'a'í nilíinii, bik'ihojidlíi doo!
Jesus éí télii yázhí bik'ízhníyáago bik'i dasneezdá; t'áá bee ak'e'ashchínígi át'éego:
Záíyan bich'é'é nílíinii, t'áadoo nił yé'í; jó'akon, Aláahgo niNanit'a'í nilíinii télii yázhí yik'i dah sidáago bił yigááł.
Kót'éego ádahóót'įįdígíí hódahooł'aahii t'áadoo yik'ida'diitą́ą da, nidi Jesus ayóó át'éii ábi'diilyaago índa kót'éego haa hane'go bee ak'e'ashchínígíí áádóó kót'éego hach'į' ádáát'įįdígíí yéédáálnii'.
Áko Lázaras daaztsą́ą́ nít'ée'go náábizdiisáago, Tséní'ootsééldę́ę́' ch'ínínááh, bizhdííniidígíí diné t'óó ahayóí hoł naakaii yaa dahoolne'.
Diné lą'í díí Diyin God bibee adziilii bee bééhózinii baa nijiyáago deidiizts'ą́'ígíí biniinaa hadááh heeskai.
Áko Férisii danilíinii áda'ahidi'ní, Jó'akon, nihí ch'ééh ádaał'į́; jó, nihokáá' dine'é t'áá yíl'áá nít'éé' bikéé' dah diikai.
Áádóó ła' nidahodoołaał biniyé hodílzingo áłah ná'ádleehí góde yíkaígíí bitahdę́ę́' Gríik dine'é ła' yíkai lá.
Áko éí Philip, Gáliliigi Bethséyida hoolyéédóó naagháago yaa yíkaigo ádeidííniid, Kwá'ásiní, Jesus dadzoołtsééł laanaa daniidzin.
Áko Philip éí Andrew yaa níyáago yee yił hoolne', áádóó Andrew índa Philip éí Jesus yaa ní'áazhgo yee yił nááhoolne'.
Áko Jesus haadzíi'go ání, K'ad Diné Silį́į'ii ayóó át'éii ádoolníiłgo baa hoolzhiizh.
T'áá aaníí, t'áá aaníígóó ánihidishní, Tł'oh naadą́ą́' bílástsii' doo łeeh yilts'idgóó áádóó doo daaztsą́ą́góogo éí doo bilááh yileeh da, nidi daatsaahgo bineest'ą' t'óó ahayóí yileeh.
T'áá háiida iiná hwii' hólónígíí ayóó'ájó'níigo éí yóó'azhdootłish, áádóó t'áá háiida díí nahasdzáán bikáa'gi iiná hwii' hólónígíí jijoołáago t'áá éí doo yóó'azhdootłish da, nidi hool'áágóó hwee hólǫ́ǫgo bee jiináa doo.
Diné t'áá háiida ła' shá nijil'a'ígíí, éí ts'ídá shikéé' joogáał doo, áko naasháhídi shinaal'a'í jílíinii ałdó' áadi nijigháa doo; diné t'áá háiida ła' shá nijil'a'go, t'áá éí shiTaa' bił jílį́į doo.
K'ad shii' sizíinii nitseeltłah. Ákoshą' ha'át'íí dideeshniił, ShiTaa', k'ad shá baa ílkidígíí bits'ą́ąjį' yisdáshíłteeh, dideeshniił daats'í? Dooda, biniyé níyáhígíí k'ad baa ílkid.
ShiTaa', nízhi' ayóó át'éego ánílééh. Nít'éé' yá'ąąshdę́ę́' iinéé' diists'ą́ą'go ání, Ayóó át'éii lá áshłaa ni, áádóó ayóó át'éii ánáádeeshdlííł.
Ákwii diné lą'í naazínígíí da'diizts'ą́ą'go ádadííniid, Adees'ni'. Ła' ánáádadi'ní, Diyingo naal'a'í bich'į' haadzíí'.
Nít'éé' Jesus ánááhodoo'niid, Éí nihí t'éiyá nihá bee ha'oodzíí', shí éí doo shá ha'oodzíi' da.
K'ad díí nahasdzáán baa náhát'į́, k'ad nahasdzáán binanit'a'í ch'íhidoolghą́ą́ł;
shí, dah shidi'diilt'e'go, diné t'áá ałtso át'ááh deesh'nił.
Haa yit'éego dazdootsaałígíí bee bééhózin doo biniyé bee hadzoodzíí'.
Áko diné yíl'áhígíí hach'į' hadaasdzíi'go ádadííniid, Bee haz'áanii biyi'dóó Christ hool'áágóó hólǫ́ǫ dooleeł, níigo dasidiits'ą́ą́'. Áko ha'át'éegoshą' Diné Silį́į'ii dah bidi'doolt'eeł diní? Háishą' éí Diné Silį́į'ii át'į́?
Jesus áhodííniid, T'óó kónígháníjį' adinídíín nihił hólǫ́. Adinídíín t'ah nihee hólónídą́ą́' nidaahkai, doodago éí chahałheeł nihik'iidooldoh; chahałheełgóó naagháhígíí yigááłgóó doo bił bééhózin da.
Adinídíín t'ah nihee hólǫ́ǫ́dą́ą́', éí adinídínígíí deinohdlą́ągo baa dadzíínóhłí, áko adinídíín ba'áłchíní dadoohłeeł. Jesus kódííniidgo, dah diiyáago hats'ąą nídeest'į́į́'.
Azhą́ Diyin God bibee adziilii bee béédahózinii t'óó ahayóidi binááł baa nijiyáa nidi, t'áadoo dahoosdląąd da;
Diyin God yá halne'ii, Aizéíyah kóníigo saad yee haadzíi'ii bohodoolnííł biniyé ákódzaa; Bóhólníihii nílíinii, baa nidahwiilne'ígíishą' háí dayoosdląąd? Háishą' Bóhólníihii bibee adziilii bich'į' yit'íní ályaa?
Éí biniinaa da'iizhdoodląąłgo doo bídazhneel'ą́ą da. Háálá Aizéíyah ánáádoo'niid,
Hó doo da'oo'į́į́góó ájiilaa áádóó bijéí dajííłtł'is, doodago éí bináá' yee da'iidoołtsééł áádóó bijéí yee ak'ida'di'dootį́į́ł, áko shich'į' ninádookahgo náádabidideeshłááł.
Aizéíyah díí yee haadzíí', háálá hats'ádi'nídínígíí yiyiiłtsą́ągo haa yáłti'.
Azhą́ naat'áanii danilíinii nidi t'óó ahayóí dahoosdląąd, nidi Férisii danilíinii yéédaaldzidgo biniinaa dahoosdląądgo haa dadzoozlí'ígíí doo t'áá yit'íní yee yádaałti' da, háálá Jew dine'é áłah nádleehii bitahdóó bits'ánihidi'doo'nił danízin.
Diyin God baa haniihígíí bilááh át'éego diné baa dahaniihjígo bił ayóó ádahoot'é.
Nít'éé' Jesus yéego haadzíi'go ání, T'áá háiida shoodlą́ągo shaa dzólíhígíí éí doo shí shoodlą́ągo shaa dzólíi da, nidi shiníł'a'ii éí yoodlą́ągo yaa dzólí.
Áko shoo'ínígíí éí shiníł'a'ii yoo'į́.
Shí adinídíín nishłį́įgo nahasdzáán bikáa'jį' níyá, áko shoodlą́ągo shaa dzólíhígíí doo chahałheeł yii' naagháa da doo.
Diné ła'da shizaad yidiits'a'go doo yoodlą́ą́góó, éí doo baa nídéesht'įįł da, háálá nihokáá' dine'é doo baa nídéesht'įįł biniyé níyáa da, nidi yisdádeeshnił biniyé níyá.
Doo shinízinígíí índa shizaad doo yinízinii éí haa nídóot'įįłii hólǫ́ǫgo há nihodoo'ááł; saad bee haasdzí'ígíí t'áá éí niiníłką́ądi haa nídóot'įįłgo há nihodoo'ááł.
Háálá doo t'áá shíniik'eh hahásdzíi' da, nidi aTaa' shiníł'a'ii éí bibik'eh ó'oo'níiłii bee hahideesdzihígíí índa bee yáshti' dooígíí sheidiní'ą́.
Áko yee has'áanii éí iiná doo ninít'i'ii át'éego shił bééhózin. Éí bąą bee yáshti'ígíí, aTaa' t'áá áshidííniidígi át'éego bee yáshti'.
Atis'adeesdzá bee bééhániihii hodílzingo áłah ná'ádleehígíí t'ah bítséedi, díí nahasdzáán bikáá'dóó aTaa' bich'į' Jesus dah nízhdidoodáałgo baa hoolzhiizhígíí hoł bééhózingo, nahasdzáán bikáa'gi diné hwíí' danilíinii ayóó'ájó'nínígíí t'áá ayóó'ájó'níigo nihoolzhiizh.
Áko i'íí'ą́ągo da'jiyą́ągo níłch'i bida'iiníziinii binanit'a'í, éí Júdas Iskáriyat, Sáíman biye', Jesus ninéididoo'áałgo t'áá íídą́ą́' bijéí biih hóóle',
áko Jesus, éí aTaa' t'áá ałtsoní hálák'eidíí'ą́ągo áádóó Diyin God bits'ą́ą́dę́ę́' jiníyáago índa Diyin God bich'į' nízhdoodáałgo hoł bééhózin.
Áko ajííyą́ą́'dóó nízhdii'na'go, ha'éé' akáa'giígíí hazhdii'nilii', bee ádít'oodí nízhdiiłtsoozgo éí bee áká dzíszas.
Ákohgo bii' tá'ádígisí tó biih dzííziidgo, hódahooł'aahii bikee' táádabiz'niigiz, áádóó bee ádít'oodí bee áká dzíszaazii bee bikee' bá dajíít'óód.
Nít'éé' Sáíman Peter baa hoolzhiizhgo áhodííniid, Bóhólníihii, da' niísh shikee' táádíígis lá?
Jesus áhodííniid, Baa naasháhígíí k'ad doo nił bééhózin da, nidi át'ah índa nił bééhodoozįįł.
Peter ánáázhdoo'niid, Ts'ídá doo shikee' táádíígis da. Jesus ánááhodoo'niid, Doo táániségizgóó, doo shídíínít'i' da doo.
Sáíman Peter ánáázhdoo'niid, Bóhólníihii, doo t'áá shikee' t'éiyá da nidi shíla' índa shitsiits'iin ałdó' táádíígis!
Áko Jesus ánááhodoo'niid, T'áá háiida tá'ázdeesgizígíí doo t'áá dzizį́į́ nít'éé' tá'ánáázdidoogis da, t'áá hazhó'ó hakee' t'éiyá, háálá t'áá dzizį́į́ nít'éé' doo hąąh chin da, áko chin nihąąh ádaadin, nidi doo t'áá ánółtso ákónóht'ée da.
Háálá nináhodidoo'áłígíí hoł bééhózin; éí biniinaa, Doo t'áá ánółtso chin nihąąh ádaadin da, jidííniid.
Áko bikee' táádadzizgizdóó bik'ijį' ha'éé' biih nídzoodzá, áádóó názneezdáago ábizhdííniid, Da' nihá ásdzaaígíísh nihił béédahózin?
Na'nitiní índa Bóhólníihii dashidohní, áko t'áá aaníígóó ádadohní, háálá éí nishłį́.
Áko shí nihiBóhólníihii áádóó nihiNa'nitiní nishłį́įgo, nihikee' táádaségizgo, nihí ałdó' nihikee' ahá táádaahgis dooleeł.
Háálá bik'ehgo dooleełígíí nihinááł áshłaa, nihá ásdzaaígíí nihí ałdó' t'áá éí bik'ehgóó ádaaht'į́į dooleeł.
T'áá aaníí, t'áá aaníígóó ánihidishní, Naalte' éí binanit'a'í doo yiláahgo át'ée da; bi'deel'a'ígíí nidi biníł'a'ii doo yiláahgo át'ée da.
Díidí nihił béédahózin ládą́ą́', baa naahkaigo nihił dahózhǫ́ǫ doo.
Doo t'áá ánółtso ádanihidishníi da; bitahálá'ígíí éí shił bééhózin, nidi díí Diyin God bizaad bee ak'e'ashchínígíí bíni' t'áá ákót'éego bohodoolnííł, Diné shits'ą́ą́' ná'ádį́į́h nít'é'ígíí łeezh shik'ijį' yiztał.
Díí k'ad t'ah doo áhánééhdą́ą́' bee nihił hashne', ákódzaago, shí Christ ásht'į́įgo deidoohdląął.
T'áá aaníí, t'áá aaníígóó ánihidishní, T'áá háiida yíł'aadii bich'į' k'éznídzinígíí éí shich'į' k'éznídzin, índa t'áá háiida shich'į' k'éznídzinígíí éí shiníł'a'ii ałdó' bich'į' k'éznídzin.
Kót'éego Jesus hadzoodzíi'go hwii' sizíinii nitseeltłahgo ázhdííniid, T'áá aaníí, t'áá aaníígóó ánihidishní, Nihí ła' nináshididooh'ááł.
Áko hódahooł'aahii t'áá bił naaki danilį́įgo háí lá ááhyiłníí lá danízingo t'óó da'ahiníl'į́.
Áko Jesus hódahooł'aahii ła', ayóó'ájó'nínígíí, hayid yíniiłtį́,
áko Sáíman Peter éí nayé'ágizhgo ííłní, Háishą' baa yáníłti'? bidiní.
Áko Jesus biyid bízhniitį́įgo ábizhdííniid, Bóhólníihii, háishą' ábidiní?
Jesus ání, Éé'sé'ą́ągo baa deesh'áłígíí éí hó áhodishníi doo. Nít'éé' éé'dzíz'ą́ągo, Sáíman biye', Júdas Iskáriyat, baazhní'ą́.
Áko éé'ást'ánígíí Júdas néidii'ą́ą́dóó bik'ijį', Séítan biih hóóle'. Áko Jesus áhodííniid, Baa nídinidzáhígíí, tsxį́įłgo ánílééh.
Nidi bikáá' adání bich'į' nidzíiztánígíí biniinaa kót'éego bich'į' hadzoodzí'ígíí doo ła'da hoł bééhózin da.
Ła' ádeizniizį́į́', Jesus éí Júdas béeso bizis nei'áhígíí biniinaa, Hodílzingo áłah adooleełgi chodeidoo'įįłígíí nahidííłnih, doodaii', Badahojoobá'íígíí t'áadoo le'é bitaa díínih, yiłní dazniizį́į́'.
Áko nít'éé' éé'ást'ánígíí nízhdii'ą́ągo ch'ízhníyá, nít'éé' tł'éé' hazlį́į́' lá.
Ch'ízhníyáádóó bik'ijį' Jesus ádííniid, K'ad lą́ą, Diné Silį́į'ii ayóó át'éii jílį́įgo ííshją́ą́ ályaa, áádóó hó hwee Diyin God ayóó át'éii nilį́įgo ííshją́ą́ ályaa;
hó hwee Diyin God ayóó át'éii nilį́įgo ííshją́ą́ ályaago, Diyin God ałdó' t'áá bí ayóó át'éii jílį́įgo ííshją́ą́ áhodoolííł, áko t'ahaa'go ákóhodoolííł.
Sha'áłchíní, t'óó kónígháníjį' nihitaashá. Shíká danohtáa dooleeł, áko Jew dine'é bich'į' haasdzí'ígi át'éego k'ad ánihidishní, Déyáágóó doo dadohkááh át'ée da.
Bee haz'áanii ániidíii nihaa dinish'aahgo ánihidishní, Ayóó'áda'ahíínóh'níi dooleeł; t'áá ayóó'ádanihíínísh'ní yę́ęgi át'éego, nihí ałdó' ayóó'áda'ahíínóh'ní.
Ayóó'áda'ahíínóh'níigo shídahooł'aahii danohłį́įgo diné t'áá ałtso bił béédahózin doo.
Nít'éé' Sáíman Peter áhodííniid, Bóhólníihii, háágóoshą' díníyá? Jesus ánááhodoo'niid, Déyáágóó k'ad doo shikéé' dóoya' át'ée da, nidi át'ah índa shikéé' yínáał doo.
Áko Peter ánáádoo'niid, Bóhólníihii, ha'át'éegoshą' k'ad doo nikéé' dósha' át'ée da? Niniinaa dasétsą́ą nidi t'áá áko.
Jesus ánááhodoo'niid, Da' shiniinaásh dadíítsaał? T'áá aaníí, t'áá aaníígóó ándishní, Naa'ahóóhai biką'í t'áadoo ániihí, táadi doo hwééhasin da náshidííní'niidgo índa ádidooniił.
T'áadoo nihijéí bii' nihíni' daałání; Diyin God deinohdlą́ągo baa dadzíínóhłí, shí ałdó' dashoohdlą́ągo shaa dadzíínóhłí.
ShiTaa' bighandi t'óó ahayóigo dahooghan; doo éigi áhoot'éégóó doo bee nihił hweeshne' da doo nít'éé'. Nihiba' hasht'ehodeeshłííł biniyé ákǫ́ǫ́ déyá.
Áko áá níyáago nihá hasht'ehooshłaago, áádę́ę́' náádeeshdááł, áádóó ákǫ́ǫ́ nánihideesh'ishgo honishłónídi nihí ałdó' áadi dahonohłǫ́ǫ doo.
Déyáágóó nihił béédahózin, áko honít'i'góó nihił béédahózin.
Nít'éé' Thomas áhodííniid, Bóhólníihii, díníyáágóó doo nihił béédahózin da, áko haash yit'éego honít'i'ii nihił béédahodoozįįł?
Jesus áhodííniid, Shí honít'i'ii áádóó t'áá aaníinii índa iiná nishłį́; diné doo ła' aTaa' yaa doogáał da, shí sheego t'éiyá.
Shéédahonohsingo, shiTaa' ałdó' béédahonohsin doo nít'éé', k'ad kodóó hwéédahonohsin áádóó dahoołtsą́.
Philip áhodííniid, Bóhólníihii, aTaa' nihił bééhonísįįh, éí t'éí daniidzin.
Áko Jesus ájíní, Philip, da' ałk'idą́ą́' nihił nihidiishkai nidiísh, t'ah doo shééhonísįįh da? T'áá háiida shiiłtsánígíí éí aTaa' yiyiiłtsą́; ha'át'éegoshą' áko, ATaa' nihił bééhonísįįh, shidiní?
ATaa' bii' honishłónígíí índa aTaa' shii' hólónígíísh doo yinídlą́ą da? Saad bee nihich'į' yáshti'ígíí doo t'áá shíniik'eh bee yáshti' da, nidi aTaa' shii' hólóonii éí binaanish áyoolííł.
ATaa' bii' honishłǫ́ǫgo áádóó aTaa' shii' hólǫ́ǫgo dashiinohdlą́; éí doodago naanish ááshłíłígíí binahjį' dashiinohdlą́.
T'áá aaníí, t'áá aaníígóó ánihidishní, T'áá háiida shijoodlą́ągo sheijólíhígíí éí díí naanish ááshłíłígíí hó ałdó' ájoolíił doo, áádóó díí naanish ááshłíłígíí biláahdi ádaat'éii ájoolíił doo, háálá shiTaa' bich'į' déyá, éí bąą.
T'áá ha'át'íhída shízhi' bee dayínóhkeedgo, éí ádeeshnííł, aYe' bee aTaa' baa ha'niih doo biniyé.
Ha'át'íhída shízhi' bee dayínóhkeedgo, éí ádeeshnííł.
Ayóó'ádashíínóh'níí ládą́ą́' bee nahoséł'áanii bik'eh dahonoł'į́į doo.
Áko aTaa' néideeshkąąłgo, Áká Análwo'ii ła' nihaa néididoo'áałgo, éí hool'áágóó nihił hólǫ́ǫ doo,
t'áá éí Níłch'i t'áá aaníinii ííshją́ą́ áyoolíiłii, nihokáá' dine'é doo dahonoozį́į́' át'ée da, háálá doo dahoo'į́į da, doo nidi hwéédahósin da, nidi nihí hwéédahonohsin, háálá nihił kééhojit'į́, áádóó nihiyi' hojílǫ́ǫ doo.
Doo t'áá sáhí nihi'deeshnih da; nihaa nídeeshdááł.
Koshídę́ę́' hadziih, áko nihokáá' dine'é doo náádashoot'į́į da doo, nidi nihí t'éiyá dashooh'į́į doo; hinishnánígíí bąą nihí ałdó' dahinohnáa doo.
Áko éí beiníłką́ądi shiTaa' bii' honishłónígíí, áádóó shii' dahonohłónígíí, índa nihii' dahonishłónígíí nihił béédahodoozįįł.
Bee nahoséł'áanii hoł bééhózingo bik'eh hojíł'íinii éí ayóó'áshijó'ní, áko ayóó'áshijó'nínígíí éí shiTaa' ayóó'áhó'níi doo, shí ałdó' ayóó'áhósh'níi doo, áko hach'į' ádééhodeeszįįł.
Júdas (doo Iskáriyat wolyée daígíí) áhodííniid, Bóhólníihii, ha'át'éegoshą' nihí t'éiyá nihich'į' ádééhodíílzįįł, nidi nihokáá' dine'é éí dooda?
Jesus ánááhodoo'niid, Diné ła' ayóó'áshó'níigo, éí shizaad bik'eh hojíł'į́į doo, áko shiTaa' ayóó'áhó'níi doo, áko haa diikahgo hoł kéédahwiit'į́į dooleeł.
T'áá háiida doo ayóó'áshó'nínígíí, éí shizaad doo yik'eh hół'į́į da; saad dadoohts'a'ii éí doo shí shizaad át'ée da, nidi aTaa' shiníł'a'ii éí bizaad át'é.
Díí t'áá ałtso t'ah nihił naashkaidą́ą́', bee nihił hashne'.
Nidi Áká Análwo'ii, Níłch'i Diyinii nilíinii, t'áá éí aTaa' shízhi' yee yidooł'aałígíí, éí t'áá ałtsoní yínanihiniłtin doo, áádóó t'áá ałtso bee nihich'į' hahásdzí'ígíí béédaałniihgo ánihósin doo.
Nihich'į' hózhǫ́ǫ le', shibee ił hózhǫ́ nihaa dinish'aah; doo nihokáá' dine'é aa deidiyii'aahígi át'éego nihaa dinish'aah da. T'áadoo nihijéí bii' nihíni' daałání, índa t'áadoo nídaałdzidí.
Nihiníyá, índa áádę́ę́' nihaa náádeeshdááł, nihidishnínígíí dashidoots'ą́ą́'. Ayóó'ádashíínóh'níigo, aTaa' bich'į' déyáhígíí baa nihił dahózhǫ́ǫ doo nít'éé', háálá shiTaa' shiláahgo át'é.
Díí t'ah doo áhánééhgóó k'ad bee nihił hweeshne', ákódzaago, da'iidoohdląął.
Kodóó doo lą'ígóó nihich'į' yánáádeeshtih da, háálá nahasdzáán yinanit'a'í nilíinii k'adę́ę yíghááh. Éí doo shee ádíhólníih da,
nidi t'áá aTaa' áshidííniidígi át'éego ááshnííł, áko nihokáá' dine'é aTaa' ayóó'óósh'níigo bił béédahózin doo. Sołtį', dah didiikah.
Shí ch'il na'atł'o'ii t'áá aaníinii nishłį́, shiTaa' éí ch'il na'atł'o'ii yaa áhályáanii nilį́.
Shits'áda'iitł'óohgo doo bineest'ą' dahaleehii, t'áá ałtso shits'áyiinííł, t'áá ałtso bineest'ą' bąąh nídahadleehígíí éí bits'áoz'a' bílátah níjiigish, t'ah biláhígo bąąh nínáádahodoodleeł biniyé.
Saad bee nihich'į' yááłti'ígíí bee t'áá íídą́ą́' hasht'edanihi'diilyaa.
Shii' dahonohłǫ́, shí ałdó' nihii' honishłǫ́ǫ doo. Ats'á'átł'óohii t'áá bízhánígo doo bąąh náhádleeh da, bá íí'áii biłgo t'éiyá, ts'ídá ákót'éego doo shii' dahonohłǫ́ǫ́góogo, aneest'ą' doo nihits'ą́ą́dóó náhoodleeł da doo.
Ch'il na'atł'o'ii sikaadii nishłį́, nihí t'éí ats'áda'iitł'óohii danohłį́. Shii' hojílóonii, áádóó shí hwii' honishłóonii, ts'ídá éí aneest'ą' lą'í hats'ą́ą́dóó náhoodleeł, háálá t'áá shídingo t'áadoo bídanooł'ání da.
Áko diné t'áá háiida doo shii' hojílǫ́ǫ́góó, éí ats'á'átł'óhígíí yóó'ahelghą́ąhgo yigą́hígíí nahojílin; jó, éí áłah ál'įįh áko tsídza dahalka'go, adahidilk'ą́ą́h.
Áko shii' dahonohłǫ́ǫgo, áádóó shizaad nihii' dahólǫ́ǫgo, t'áá danohsinígíí dayínóhkeed, áko nihá bi'doolnííł.
Aneest'ą' t'óó ahayóí nihits'ą́ą́dóó náhoodleełígíí bee shiTaa' ayóó át'éego baa ha'niih, áko éí bee shídahooł'aahii danohłį́į doo.
T'áá aTaa' ayóó'áshó'nínígi át'éego, shí ałdó' ayóó'ánihósh'ní; she'ayóó'ó'ó'ni' bii' dahonohłǫ́ǫgo áda'díínółzin.
T'áá shiTaa' yee nahas'áanii bik'eh honish'į́įgo be'ayóó'ó'ó'ni' bii' honishłónígi át'éego, bee nahoséł'áanii bik'eh dahonoł'į́įgo, she'ayóó'ó'ó'ni' bii' dahonohłǫ́ǫ doo.
Shibee ił hózhǫ́ nihii' dahólǫ́ǫ doo biniyé díí bee nihich'į' hahásdzíí', áko nihíni' bíighahgo nihił dahózhǫ́ǫ doo.
Díí bee hoséł'áanii át'é, éí ayóó'ánihósh'nínígi át'éego ayóó'áda'ahíínóh'ní.
Diné bik'isóó ayóó'ádayó'níinii yá niná'ádeet'áanii yá daaztsą́ągo, kót'éego ayóó'ó'ó'ní ayóó át'éii náánáła' diné doo hwee nááhódlǫ́ǫ da.
T'áá ha'át'íhída bee hoséł'áanii baa naahkaigo, shik'isóó danohłį́.
Kodóó náás hoolzhishgóó naal'a'í doo nihidishníi da doo, háálá naal'a'í nilíinii hananit'a'í yaa naagháhígíí doo hoł bééhózin da, nidi shik'isóó nihidííniid, háálá shiTaa' bits'ą́ą́dóó diséts'ą́'ígíí t'áá ałtso bee nihił béédahózingo ánihiishłaa.
Nihí doo nídashidoołtį́į da, nidi shí t'éí nánihiyéláa'go ninihinínil, nihits'ą́ą́dóó aneest'ą' nidahwiileeh doo biniyé dahidohkááh, áko nihineest'ą' t'áá hólǫ́ǫ doo, áádóó t'áá ha'át'íhída shízhi' bee aTaa' bídayínóhkeedígíí, éí nihaididoo'ááł.
Ayóó'áda'ahíínóh'níi doo biniyé díí bee nihida'séłnii'.
Ííshją́ą́ nihokáá' dine'é danihijoołáago, t'ah doo danihijoołaahdą́ą́' shí átséedi dashijoosłá'ígíí nihił béédahózin.
Nihokáá' dine'é bíí' danohłį́įgo, nihokáá' dine'é ayóó'ádanihó'níi doo nít'éé', háálá t'áá daabíi'ii t'éiyá ayóó'ádayó'ní, nidi nihokáá' dine'é doo bíí' danohłį́į da, nidi t'áá nihokáá' dine'é bitahdóó nánihiyéláá', éí bąą nihokáá' dine'é danihijoołá.
Naalte' éí binanit'a'í doo yilááh át'ée da, nihidishníigo saad bee nihich'į' haasdzíi'ii béédaałniih. Atídashiilaago, nihí ałdó' atídanihidoolííł; shizaad yik'eh dahół'į́įgo, nihí ałdó' nihizaad yik'eh dahół'į́į doo.
Nidi shízhi' biniinaa díí t'áá ałtso yee nihaa nidookah, háálá shiníł'a'ii doo yéédahósin da.
Doo níyáágóogo índa t'áadoo bich'į' hahásdzíí'góogo, doo ádił da'asziih da doo nít'éé', nidi k'ad ádił da'dzisziihígíí t'áadoo bee dazhdínół'į́łí da.
T'áá háiida shijoołáhígíí t'áá éí ałdó' shiTaa' yijoołá.
Diné t'ah doo ííléehii doo bitahgi baa niséyáágóogo, doo ádił da'asziih da doo nít'éé', nidi k'ad shí áádóó shiTaa' t'áá áníidla danihijiiłtsą́ áádóó nihik'ee dazdeeznih.
Nidi t'áá daabí bibee haz'áanii biyi' díí saad bee ak'e'ashchínígíí bohodoolnííł biniyé, T'áadoo baanígóó shik'ee dadeeznih.
Nidi Áká Análwo'ii, aTaa' bits'ą́ą́dę́ę́' nihaa deesh'aałígíí, éí Níłch'i Diyinii t'áá aaníinii ííshją́ą́ áyoolíiłii aTaa' bits'ą́ą́dę́ę́' hólónígíí éí nihaa honíle'go shá hodoolnih;
nihí ałdó' shá nidahodoołnih, háálá t'áá hodésáádę́ę́' shił tádoohkai.
Doo dadidoohgoh da biniyé díí t'áá ałtso bee nihił dahweeshne'.
Jew dine'é áłah nádleehii bitahdóó bits'ánihidi'doo'nił; t'áá aaníí bich'į' hoolzhish, t'áá háiida nihiisxį́įgo éí Diyin God bá nisis'a' nízin doo.
Áko díí t'áá ałtso nihaa nidookah, háálá aTaa', doodaii' shí éí doo nihéédahósin da.
Nidi díí t'áá ałtso bee nihił dahweeshne', áko baa hoolzhiizhgo, bee nihił dahweeshne'ígíí béédadoołnih. Hodésáádę́ę́' nihił naashkaigo biniinaa díidíígíí t'áadoo bee nihich'į' haasdzíi' da.
Nidi k'ad shiníł'a'ii bich'į' nídésdzá, ákondi doo ła', Háájísh díníyá? shidohniih da.
Nidi díí bee nihich'į' hahásdzíi'go biniinaa, danihijéí biyi'di bąąh danihíni'.
Azhą́ ákót'ée nidi t'áá aaníígóó nihił hashne': nídésdzáhígíí t'áá íiyisí nihá yá'át'ééh, háálá doo nídésdzáágóó, Áká Análwo'ii doo nihee hodooleeł da; nídésdzáago éí nihaa deesh'aał.
Áko éí nihaa honíle'go, bąąhági át'éii áádóó ts'ídá t'áá ákogi é'ét'é índa ánihodiyoot'ááł nihokáá' dine'é yaa ákodanízingo íidoolííł:
bąąhági át'éii yaa ákodanízingo íidoolííł, háálá doo dashoodlą́ągo shaa dadzólíi da;
ts'ídá t'áá ákogi é'ét'é yaa ákodanízingo íidoolííł, háálá shiTaa' bich'į' déyá, áádóó doo dashooh'į́į da dooleeł;
ánihodiyoot'ááł yaa ákodanízingo íidoolííł, háálá nahasdzáán binanit'a'í baa náhást'įįdgo bá nihoot'ą́.
Bee nihich'į' hahideesdzihígíí t'ah lą'í nidi, k'ad éí bik'idadi'doohtį́łígíí doo bídanooł'ą́ą da.
T'áá áko nidi Níłch'i Diyinii t'áá aaníinii ííshją́ą́ áyoolíiłii nihaa honíle'go, éí t'áá aaníinii t'áá ałtso biyi'góó nihoo'ish doo, háálá doo t'áá bíniik'eh yáłti' da doo, nidi yidiits'a'ígíí éí yaa halne' doo, ádahodooníłígíí ałdó' yee nihił halne' doo.
Áko éí ayóó ánísht'é áshidoolííł, háálá shíhígíí éí néididooléełgo hazhó'ó yee nihił hodoolnih.
ATaa' bíhígíí t'áá ałtso shí, éí bąą ádíshní, Shíhígíí néididooléełgo hazhó'ó yee nihił hodoolnih.
T'óó hodíína'go doo dashooh'į́į da doo, áádóó t'áá nááhodoo'na'go náádashooht'į́į doo [háálá aTaa' bich'į' déyá].
Áko hódahooł'aahii ła' áda'ahidoo'niid, T'óó hodíína'go doo dashooh'į́į da doo, áádóó, T'óó nááhodoo'na'go náádashooht'į́į doo, índa, Háálá aTaa' bich'į' déyá, jiníigo bee nihich'į' hadzoodzí'ígíishą' ha'át'íí ááhjiní?
Éí bąą ádadííniid, T'óó hodíína'go jinínígíishą' ha'át'íí ááhjiní? Ááhjinínígíí doo nihił béédahózin da.
Áko Jesus nidabízhdídóołkiłígíí bił bééhoozingo áhodííniid, T'óó hodíína'go doo dashooh'į́į da doo, áádóó t'óó nááhodoo'na'go náádashooht'į́į doo, dishníigo bee haasdzí'ígíísh bínda'ahídółkid?
T'áá aaníí, t'áá aaníígóó ánihidishní, Nihí daahchago atínídadinohdleeh doo, nidi nihokáá' dine'é éí bił dahózhǫ́ǫ dooleeł; nihí yínííł nidaahkai doo, nidi yínííł nidaahkaígíí ił hózhǫ́ nídoodleeł.
Asdzání éí awéé' bídii'nahgo bił honeezgai łeh, háálá azhdoołchííł bílátah dahashzhiizh, nidi t'áá ajiłchíhí hoł honeezgai yę́ę doo bééjílniih da łeh, háálá nahasdzáán bikáa'gi awéé' jishchínígíí bąą hoł hózhǫ́.
T'áá ákót'éego nihí k'ad yínííł danohłį́, nidi náánihiiłtsą́ągo nihijéí bił nídahodoojǫǫł, áko nihił dahózhónígíí éí diné doo ła'da nihighaididoot'áał da.
Áko éí beiníłką́ądi doo nidashídídóołkił da. T'áá aaníí, t'áá aaníígóó ánihidishní, T'áá ha'át'íhída aTaa' shízhi' bee bídayínóhkeedgo, nihaididoo'ááł.
Hoolzhishdę́ę́' kojį' t'ah doo shízhi' bee da'díínóhkeed da; da'díínóhkeedgo nihaa doolyééł, áko nihíni' bíighahgo nihił dahózhǫ́ǫ doo.
Díí t'áá ałtso hane' bee ak'idi'dootį́įłii binahjį' nihich'į' hahásdzíí', nidi bich'į' hoolzhish, hane' bee ak'idi'dootį́įłii binahjį' doo nihich'į' hanáádeesdzih da, nidi t'áá bééhózínígo aTaa' bee nihił hodeeshnih.
Áko éí beiníłką́ądi shízhi' bee da'díínóhkeed doo, áko aTaa' nihá néideeshkąął doo nihidishníi da,
háálá ayóó'ádashíínóh'nínígíí índa Diyin God bits'ą́ą́dę́ę́' níyáago deinohdlánígíí bąą, aTaa' t'áá Bí ayóó'ánihó'ní.
ATaa' bits'ą́ą́dę́ę́' dah diiyá, áko nahasdzáán bikáa'jį' níyá, k'ad nahasdzáán bits'ą́ąjį' nihéénísdzáago aTaa' bich'į' nídésdzá.
Hódahooł'aahii ádahodííniid, K'ad éí t'áá bééhózínígo yáníłti', hane' bee ak'idi'dootį́įłii doo bee yáníłti' da!
K'ad t'áá ałtsoní nił bééhózingo baa ákodaniidzin, índa diné ła'da nanídééłkid nidi doo bee nich'į' anáhóót'i' da; díí bee Diyin God bits'ą́ą́dę́ę́' yíníyáago deiniidlą́.
Jesus ánáábidoo'niid, Da' k'adísh da'iinohdlą́?
Jó'akon, díí bich'į' hoolzhish, t'áá aaníí k'ad baa hoolzhiizh, t'ááłá'í nootínígo danihighangóó taidoohkah, áko shí t'éiyá t'áá sáhí deeshłeeł, ákondi doo t'áá sáhí da, háálá aTaa' shił hólǫ́.
Shí shee nihił dahózhǫ́ǫ doo biniyé díí t'áá ałtso bee nihich'į' haasdzíí'. Nahasdzáán bikáa'gi nihich'į' nidahwii'náa doo, nidi chánah danohłį́, shí nihokáá' bił nidahazt'i'ii bik'eh déshdlį́į́'.
Jesus díí saad yee haadzíi'go, yá'ąąshgóó déé'į́į'go ání, ShiTaa', k'ad áajį' ahoolzhiizh; niYe' ayóó át'é ánílééh, áko niYe' ałdó' ayóó át'é ándoolííł,
háálá baa hidííní'ánígíí t'áá ałtso iiná doo ninít'i'ii yeididoo'ááł biniyé nihokáá' dine'é nináneel'ą́ąjį' bee hóhólníihgo íinilaa.
Áko iiná doo ninít'i'ii éí díí, ni t'éiyá t'áá aaníí Diyin God nílį́įgo néédahodoosįįł, índa Jesus Christ yiníł'a'ígíí ałdó' yéédahodoosįįł.
Ni' bikáá' ayóó ánít'éego ániishłaa, naanish shaa dííní'ánígíí ałtso ła'yishłaa,
áko k'ad, shiTaa' nílíinii, nił honishłǫ́ǫgo nahasdzáán t'ah doo álnééhdą́ą́' ayóó át'éii bee nił honishłǫ́ǫ́ nít'é'ígíí bee ayóó ánísht'éego áshílééh.
Nihokáá' dine'é bitahdę́ę́' diné shaa hínínilígíí bich'į' nízhi' bee ánít'éii bééhózingo íishłaa; éí t'áá ałtso níí' nít'ée'go shaa hínínil, índa nizaad yik'eh dahół'į́.
Áádóó t'áá ałtsoní shaa dííní'ánígíí nits'ą́ą́dę́ę́' ádaat'éego bił béédahoozin,
háálá saad shaa dííní'ánígíí baa diní'ą́, áádóó nídeidiiláago t'áá aaníí nits'ą́ą́dę́ę́' níyáago bił béédahoozin, áádóó shííníł'a'ígíí dayoosdląąd.
Éí bá sodiszin; nihokáá' dine'é éí doo bá sodiszin da, nidi shaa hínínilígíí t'éiyá, háálá éí ni;
shíhígíí t'áá ałtso ni, índa nihígíí t'áá ałtso shí, áko éí hwee ayóó ánísht'éego áshi'diilyaa.
K'ad nahasdzáán bikáa'gi doo nináánáshdáa da doo, nidi bí t'éiyá nahasdzáán yikáá' nidaakai doo, nidi shí k'ad nich'į' nihéénísdzá. ShiTaa' Diyin nílíinii, shaa hínínilígíí t'áá ni nízhi' bibee adziilii bee dayínítą', áko t'ááłá'í niidlínígi át'éego t'ááłá'í danilį́į doo.
[Nahasdzáán bikáa'gi] t'ah bił naashkai yę́ędą́ą́' shaa hínínilígíí nízhi' bibee adziilii bee dayíníshtą' nít'éé'; éí baa áháshyą́ą́ nít'éé', áko t'áadoo ła'da yóó'íítłizh da, nidi anoonééł bá yizhchíinii t'éiyá, éí Diyin God bizaad bee ak'e'ashchínígíí bohodoolnííł biniyé.
Nidi k'ad nich'į' nihéénísdzá, áko shibee ił hózhǫ́ bee bíni' dabíighahgo bee bił dahózhǫ́ǫ dooleeł biniyé díidíígíí nahasdzáán bikáa'gi bee hahasdziih.
Nizaad baa diní'ą́, áádóó t'áá shí nihokáá' dine'é doo bits'ą́ą́dóó ásht'ínígi át'éego nihokáá' dine'é doo yits'ą́ą́dóó ádaat'į́į daígíí biniinaa nihokáá' dine'é dabijoołá.
Éí nahasdzáán bikáá'dóó náádidíídléłígíí doo biniyé ádíshníi da, nidi bąąhági át'éii nilíinii bits'ąą baa áhólyą́ą doo biniyé ádíshní.
Nihokáá' bił nidahazt'i'ii doo bídíínísht'i' da; t'áá éigi át'éego bí ałdó' nihokáá' bił nidahazt'i'ii doo yídadéét'i' da.
Nit'áá aaníinii yee dadiyingo ádanile'; nizaad éí t'áá aaníinii át'é.
T'áá nahasdzáán bikáa'jį' ashííníł'a'ígi át'éego, shí ałdó' nahasdzáán bikáá'góó adahoyíł'a'.
Áko éí t'áá aaníinii bee dadiyingo ádahodi'doolnííł biniyé, shí éí honiinaa diyingo í'diishyaa.
Díí shídahooł'aahii t'éiyá doo bá ádíshníi da, nidi dabizaad binahjį' dashiidoodląąłgo shaa dadzólíi dooleełígíí ałdó' bá sodiszin,
áko t'áá ałtso t'ááłá'í nilį́į doo; shiTaa' nílíinii, ts'ídá shii' honílǫ́ áádóó shí ałdó' nii' honishłónígi át'éego bí ałdó' t'ááłá'í nilį́įgo nihii' hólǫ́ǫ doo, áko nihokáá' dine'é éí shííníł'a'ígíí deidoodląął.
Bee ayóó ánísht'éii shaa dííní'ánígíí t'áá éí baa diní'ą́, áko t'ááłá'í niidlínígi át'éego t'ááłá'í danilį́į dooleeł,
shí bii' honishłǫ́ índa ni shii' honílǫ́, áko ts'ídá t'ááłá'í danilį́į dooleeł, áko shííníł'a'ígíí índa ayóó'áshííní'nínígi át'éego ayóó'ííní'nínígíí nihokáá' dine'é bił béédahodoozįįł.
ShiTaa', shaa hínínilígíí honishłǫ́ǫdi shił dahólǫ́ǫ le' laanaa nisin, áko bee ayóó ánísht'éii shaa dííní'ánígíí deidoołtsééł, háálá nahasdzáán t'ah doo niit'aahdą́ą́' ayóó'áshííní'ní.
ShiTaa' ts'ídá t'áá ákogi ánít'éii, nihokáá' dine'é doo néédahósin da, nidi shí t'éí nééhasin, áádóó díidíígíí shííníł'a'go bił béédahoozin.
Nízhi' bee bił hweeshne'go ánít'éii bił béédahózingo íishłaa, áádóó t'áá baa hashne' doo, áko ayóó'ó'ó'ní bee ayóó'áshííní'níinii bii' dahólǫ́ǫ doo, índa shí ałdó' bii' dahonishłǫ́ǫ dooleeł.
Jesus díí saadígíí yee hahaasdzíi'go tó nílį́ Kídran hoolyéii tsé'naagóó bídahooł'aahii yił ch'ékai, áádóó ákwe'é tsin bił dah náháltso léi'gi bídahooł'aahii yił yíkai.
Áko Júdas nináhodiní'ánígíí éí haz'ánígi bił bééhózin, háálá Jesus t'áá ahą́ą́h hódahooł'aahii ákwii bił níjíkah nít'éé'.
Áko Júdas éí aláahgo nááda'iiłniihii índa Férisii danilíinii bits'ą́ą́dę́ę́' siláo índa bindanit'a'í ła' ba'í'nilgo ákwe'é yił yíkai, bee hool'iní nidaadlo'í áádóó honooyééł índa dadeeníinii dayíjáahgo.
Ákohgo Jesus, áhodi'doolníłígíí t'áá ałtso hoł bééhózingo, bich'į' dashdiiyáago ábizhdííniid, Háishą' hadanohtá?
Áko ádahałní, Jesus Názarethdóóígíí lą́ą. Jesus ánááhodoo'niid, Shí éí ásht'į́. Nináhodiní'ánígíí Júdas áájí atah sizį́.
Shí éí ásht'į́, bizhdííniidgo t'áá ałtso t'ą́ą́' náhizdeeskaigo t'ą́ą'jį'go naa'ajííłdááz.
Áádóó ninááyízhdééłkidgo, Háishą' hadanohtá? náábizhdi'ní. Nít'éé' ánáádahodoo'niid, Jesus Názarethdóóígíí lą́ą.
Jesus ánááhodoo'niid, Shą́ą́', Shí éí ásht'į́, dishníigo nihił hweeshne'; jó, shíkadanohtáá ládą́ą́' díí bił naashkaígíí bíni' nidaakai.
Éí, Shaa hínínilígíí doo ła' yóó'ííłt'e' da, jiníigo bee hadzoodzí'ígíí bohodoolnííł biniyé díidí ádzaa.
Nít'éé' Sáíman Peter bidiltłish hólǫ́ǫ́ lá, áko hayíítą́ągo aláahgo náá'iiłniihii binaalte' néidííłhaalgo bijaa' nish'náájíígíí na'iidiiłhaal. Éí naalte' Málkas wolyé.
Nít'éé' Jesus éí Peter áyidííniid, Nidiltłish bizis biih nánítįįh; da' doodlį́įłii shiTaa' sheiníkánígíísh doo deeshdlį́įł da?
Áádóó índa siláo áádóó binanit'a'í índa Jew dine'é bisiláo Jesus dayiiłtsoodgo yeda'aztł'ǫ́.
Áádóó Ánas wolyéii áłtsé yich'į' dahazlóóz, háálá éí Kéíyafas haadaaní nilį́, áko t'áá éí náháhígíí biyi' aláahgo náá'iiłniihii ałdó' nilį́.
Jó, Kéíyafas éí Jew dine'é ábijiní, Diné t'ááłá'íígíí diné t'áá ałtso yá dadootsaałgo éí yá'át'ééh.
Áko Sáíman Peter éí íhooł'aahii náánáła'ígíí Jesus bił yah ajíí'áázh. Íhooł'aahii ła'ígíí éí aláahgo náá'iiłniihii hwééhósingo bikin binaagi haz'ą́ągo biná'ástł'in góne' Jesus bikéé' yah ajííyá,
nidi Peter éí t'áá tł'óó'dę́ę́' sizį́. Áko íhooł'aahii ła'ígíí aláahgo náá'iiłniihii bééhósinii ch'ínádzáago asdzání ch'é'étiin yaa áhályáanii yich'į' haadzíí', nít'éé' áádę́ę́' Peter yił yah íí'áázh.
Asdzání ch'é'étiin yaa áhályáanii éí Peter áyidííniid, Da' niísh ałdó' níléí diné yíhooł'aahii atah nílį́? Áko ájíní, Shí dooda.
Áko deesk'aazgo, nidaal'a'ígíí áádóó siláo éí t'eesh nídeidiiłtłahgo yich'į' naazį́įgo nída'iidzííł; Peter ałdó' ákwii atah sizį́įgo ná'iidzííł.
Aláahgo náá'iiłniihii éí Jesus hódahooł'aahii índa hona'nitin yínahódééłkid.
Áko Jesus áháłní, T'áadoo bahat'aadí diné t'áá ałtso bich'į' yáshti'; t'áá áłahjį' kin bii' áłah nída'adleeh góne' índa kin bii' sohodizin bił haz'ą́ą́ góne' Jew dine'é t'áá ałtso áłah nídaadleehgi niná'níshtįįh nít'éé'; t'áá nahont'inee ha'át'íida t'áadoo bee haasdzíi' da.
Ha'át'íísh biniyé nashídíłkid? Dashidiits'a'go bich'į' yéiłti'ii bíndabídółkid; jó, éí bee hahásdzí'ígíí bił béédahózin.
Kót'éego hadzoodzíi'go, siláo ła' éí Jesus yíighahgi sizínígíí Jesus yił dzideezkaadgo ání, Da' ákót'éegoósh aláahgo náá'iiłniihii bich'į' hahídziih?
Áko Jesus áhodííniid, Doo ákót'éégóó haasdzíi'go éí baa hodíílnih, nidi t'áá aaníígóó haasdzíi'go, ha'át'íísh biniyé náshidííníkaad?
Ánas éí aláahgo náá'iiłniihii, Kéíyafas wolyéii, bich'į' Jesus t'áá be'astł'ǫ́ǫgo aho'doodlóóz.
Nít'éé' Sáíman Peter ákwii ní'dziidzíiłgo dzizį́. Áko ádahodííniid, Da' niísh ałdó' éí dinéhígíí yíhooł'aahii nílį́? Dooda, jidííniidgo, Dooda, bee nijíltee'.
Áádóó Peter éí aláahgo náá'iiłniihii binaalte' bijaa' nizhdiiłhaalígíí bik'éí ła' áhodííniid, Shą́ą́', tsin bił dah náháltsogi bił niiłtsą́ą ni'.
Peter, Dooda, náádoo'niidgo t'áá áko naa'ahóóhai biką'í ádííniid.
Áko t'áá íiyisí t'ah abínígo Kéíyafas bighandóó naat'ááh kinjį' Jesus dah náádeidiidlóóz. Atis'adeesdzá bee bééhániihgo dadiidį́łígíí nihits'ą́ą́' doochǫǫł danízingo biniinaa t'áadoo naat'ááh kin góne' yah aakai da.
Áádóó Páílat hach'į' ch'íníyáago áhodííniid, Díí dinéshą' ha'át'íí bee bik'ídahoh'ááh?
Áko hadaasdzíi'go ádahodííniid, Jó, diné doo bąąhági át'íinii jílį́į́góó, doo naa dahodiniit'ą́ą da doo nít'éé'.
Áko Páílat ánáábidoo'niid, Nihílááh, t'áá nihí nihibee haz'áanii bik'ehgo haa nídaaht'į́. Áádóó Jew dine'é ánáádahodoo'niid, Diné dadiyiilyéełgo éí doo bee nihá haz'ą́ą da.
Éí Jesus ts'ídá kót'éego dazdootsaałgo bee hadzoodzí'ígíí bohodoolnííł biniyé ádzaa.
Áko Páílat éí naat'ááh kin góne' yah anáádzoodzáago Jesus hágo bizhdííniidgo bich'į' hadzoodzíí', Da' niísh Jew dine'é Aláahgo biNanit'a'í nílį́?
Jesus haadzíi'go ání, Da' díísh t'áá níniik'ehígi bee háínídzíí', ła'da daats'í ákódashiłníigo yee nił dahoolne'?
Páílat ánááhodoo'niid, Da' shíísh Jew dine'é nishłį́? Jó, t'áá ni nidine'é áádóó aláahgo nááda'iiłniihii shaa dandeez'ą́; ha'át'íishą' baa nisíníyá?
Jesus hanáádzoodzíí', Bee shóhólníihii éí doo díí nahasdzáán bits'ą́ą́dóo da; bee shóhólníhígíí nahasdzáán bits'ą́ą́dóogo shá nidaal'a'í shich'ą́ą́h nidaakaigo Jew dine'é doo bílák'ee shi'doot'ą́ą da doo nít'éé', nidi bee shóhólníihii doo díí nahasdzáán bits'ą́ą́dóo da, bizhdííniid.
Páílat ánáádoo'niid, Da' ákoósh aláahgo naat'áanii nílį́? Jesus ánááhodoo'niid, Jó, aláahgo naat'áanii nishłínígíí bee háínídzíí'. Jó, t'áá aaníinii baa hashne' doo biniyé shi'dizhchį́, índa díí biniyé nahasdzáán bikáa'gi níyá. T'áá ádzíłtso t'áá aanííjí dajílíinii éí dashizdiits'a'.
Nít'éé' Páílat áhodííniid, T'áá aaníiniishą' éí ha'át'íí óolyé? Áádóó kódííniidgo, Jew dine'é yich'į' ch'ínáánádzáago áyidííniid, Yee ádąąh dah hast'áanii doo ła' bá shił bééhoozin da.
Jó nidi, atis'adeesdzá bee bééhániih baa náhwiilzhíizhgo t'áá nihi'é'él'į' bik'ehgo diné ła' nihá bééhidishchííd, áko daats'í Jew dine'é Aláahgo biNanit'a'í nilíinii nihich'į' béézhdidoochił dashíínóhní?
Ákohgo hanáádadeeshghaazh, Eii dinéhígíí dooda, Barábas daniidzin! dadííniid. Barábas wolyéii éí agha'ii'níiłii nilį́.
Áko Páílat bizaad k'ehgo Jesus dah náádeidiidlóozgo nídeineestsxas.
Áádóó siláo ch'il hooshahii nídeiniisxodgo, ch'ah ádayiilaago hak'i deideez'ą́, índa éénééz tsídídééh nahalingo łichí'ígíí yiih dahastį́,
áko hadááhdę́ę́' ninádaalwo'go, Yá'át'éhéii, Jew dine'é Aláahgo biNanit'a'í nílíinii! daaníigo nídahodiyiikaad.
Áádóó Páílat ch'ínáánádzáago ánéidoo'niid, Jó'akon, nihich'į' ch'ínááhonisdlóós, bee ádąąh dah hodzist'áanii doo ła' há shił bééhoozin daígíí nihił béédahodoozįįł.
Áko Jesus ch'il hooshahii hach'ah áádóó éé' tsídídééh nahalingo łichí'ígíí bee joogáałgo áádę́ę́' ch'ízhníyá. Áko Páílat éí diné áłah silį́'ígíí áyidííniid, Jó, kǫ́ǫ́ dzizį́.
Áko aláahgo nááda'iiłniihii áádóó bisiláo dahoołtsą́ągo, Tsin ałnáoszid bikáa'jį' bił o'ołkaałgo sołhé héii, bił o'ołkaałgo sołhé héii! daaníigo hahodííłdláád. Áádóó Páílat ábidííniid, Nihílááh, t'áá nihí tsin ałnáoszid bikáa'jį' hoł ada'ołkaałgo dahosołhé, háálá bee ádąąh dah hodzist'áanii doo ła' há shił bééhoozin da.
Nít'éé' Jew dine'é ánáádahodoo'niid, Nihibee haz'áanii hólǫ́, áko éí bik'ehgo ts'ídá dazdootsaał, háálá t'áá hó Diyin God biYe' ízh'díl'į́.
Áko Páílat éí ha'oodzí'ígíí dzidiizts'ą́ą'go, t'ah yówehígo nídzísdzííd,
áádóó naat'ááh kin góne' yah anínáádzoodzáago Jesus ábizhdííniid, Háádę́ę'shą' naniná? Nidi Jesus t'áadoo haadzíi' da.
Áko Páílat áhodííniid, Da' doósh shich'į' hadíídzih da? Néédideeshchiłgo doodaléi' tsin ałnáoszid bikáa'jį' nił ada'doolkałgo bee shóhólníhígíísh doo nił bééhózin da?
Jesus ánááhodoo'niid, Bee nóhólníihii doo yá'ąąshdę́ę́' naa deet'ą́ą́góogo doo shíninil'ą́ą da, éí bąą naa shidiní'ánígíí aláahgo bąąhági ádzaa.
Díidíígíí binahjį' Páílat ts'ídá hwéédideeshchił niizį́į́', nidi Jew dine'é hadadeeshghaazhgo ádaaní, Díí diné béédííníchid ládą́ą́' doo Síízar bik'is nílį́į da doo; t'áá háiida ła' aláahgo naat'áanii ízh'díl'ínígíí éí Síízar bits'ą́ą́jí jílį́.
Áko Páílat díí saadígíí yidiizts'ą́ą'go, Jesus yił ch'íní'áazhgo bikáá'dóó aa náhát'į́ yik'i dah neezdá, ákwii haz'ą́ągi Tsé Sikaad hoolyé, nidi Hííbrew bizaad k'ehgo Gábatha hoolyé.
Áko atis'adeesdzá bee bééhániihii biniyé hasht'ehodi'nééh bijį́į́ góne', abínígo hastą́ądi oolkiłgo daats'í Páílat éí Jew dine'é ííłní, Jó kóoní, Aláahgo nihiNanit'a'í sizį́!
Nidi hadadeeshghaazhgo ádadííniid, Sołhé héii, sołhé héii, tsin ałnáoszid bikáa'jį' yee' bił o'ołkaał! Nít'éé' Páílat áhodííniid, Da' Aláahgo nihiNanit'a'íísh tsin ałnáoszid bikáa'jį' bił i'deeshkał? Áko aláahgo nááda'iiłniihii ánáádahodoo'niid, Aláahgo nihiNanit'a'í ádin, Síízar t'éiyá.
Áko índa tsin ałnáoszid bikáa'jį' hoł ada'doołkał biniyé baa hozhníłtį́. [Áko Jesus dayiiłtsoodgo dah deidiilóóz.]
Áko Jesus t'áá hó hatsin ałnáoszid jootį́įłgo kintahdóó Tsiits'in Si'ání hoolyéégóó hoł dah adiildee', éí Hííbrew k'ehjí Gálgatha hoolyé.
Ákwii tsin ałnáoszid bikáa'jį' hoł ada'askaal, áádóó náánáła' nidilt'éego ałdó', Jesus aníí'dę́ę́' nijiyííłtį́įgo ałts'ą́ą́hjí hoł bił ada'askaal.
Áko Páílat kót'éego yee ak'e'ashchį́įgo tsin ałnáoszid yąąh dah yiztą́; Jesus Názarethdóó, Jew dine'é Aláahgo biNanit'a'í, níigo bikáá'.
Áko éí bee ak'e'ashchínígíí Jew dine'é lą'í dayííłta', háálá Jesus tsin ałnáoszid bikáa'jį' hoł o'oolkaalídóó kin haal'áajį' t'áá áyídí, áko éí Hííbrew áádóó Látin índa Gríik dine'é bizaad yee ak'eda'ashchį́.
Áko nít'éé' Jew dine'é aláahgo nááda'iiłniihii Páílat ádeidííniid, Jew dine'é Aláahgo biNanit'a'í t'áadoo bee ak'ená'ílchíhí, nidi, Díí diné t'áá bí ání, Jew dine'é Aláahgo biNanit'a'í nishłį́, níigo bee ak'e'íłchí.
Nidi Páílat ánáádoo'niid, Bee ak'e'shéłchínígíí bíni' t'áá éí bee ak'e'ashchį́.
Áko siláo danilínígíí tsin ałnáoszid yikáa'jį' Jesus yił ada'askaalgo bee hazhdít'éé nít'é'ígíí siláo dį́lt'éego ałtaadeisnii'; ayaadi ha'éé' ałdó'. Nidi ayaadi ha'éé' éí doo ahídadiilkad da, éí t'áá bílátahdę́ę́' yaago t'áá ła' bizhi'ee yistł'ǫ́,
áko áda'ahidoo'niid, Haa'íshą', díí doo nidahidiidǫ́ǫs da, nidi háí bíí' dooleeł biniyé yáá'iilt'e' baa nidiikah. Diyin God bizaad bee ak'e'ashchį́įgo kónínígíí bohodoolnííł biniyé ákódzaa: Shi'éé' ałtaadeis'nii', índa shi'é'ígíí yiniyé yáá'iilt'e' yaa naaskai. Áko siláo ákódáát'įįd.
Ákwii tsin ałnáoszid yiyaagi Jesus bimá sizį́, áádóó t'áá éí bideezhí ałdó', Mary éí Klíyofas wolyéii be'asdzą́ą́, índa Mary Mágdaliin ałdó'.
Áko Jesus hamá jiiłtsą́ągo, áádóó hóhooł'aahii ayóó'ájó'nínígíí hamá yíighahgi sizį́įgo, hamá ábizhdííniid, Asdzání, jó, eii niyáázh!
Áádóó hóhooł'aahii ánáábizhdoo'niid, Jó, eii nimá! Éí áádóó íhooł'aahii jílíinii t'áá hó haghangóó bił níjít'áázh.
Kódzaadóó bik'ijį' há nihoot'áanii ałtso bíighah azlį́'ígíí hoł bééhózingo, Diyin God bizaad bee ak'e'ashchínígíí bohodoolnííł biniyé ázhdííniid, Dibáá' sélį́į́'.
Nít'éé' ákwe'é ch'il na'atł'o'ii bitoo' dók'ǫ́zhígíí ła' siką́ą́ lá, áko tó náyiits'ǫsígíí éí yéédeiz'ą́ągo ch'il hísap wolyéhígíí bee hazée'jį' dah yída'diiłtsih.
Áko Jesus ch'il na'atł'o'ii bitoo' dók'ǫ́zhígíí dzizlįhgo ázhdííniid, K'ad lá ałtso bíighah azlį́į' ni, áádóó yaa ádziidzaago hwii' sizíinii ninázhdiní'ą́.
Hasht'ehodi'nééh bijį́įgo bąą, háá'áyį́į́h jį́į́ góne' ats'íís doo ła' t'áá tsin ałnáoszid yąąh dah hidíłtį́į da doo biniyé Jew dine'é éí tsin ałnáoszid yąąh dah hidíjé'ígíí yijáád deidiyootihgo nahgóó ádeidoolííł biniyé Páílat nídayooskan (háálá éí háá'áyį́į́h jį́ aleehígíí ayóogo dílzinii át'é).
Áko siláo yíkaigo t'áá hoł bił o'oolkaalii átséhígíí bijáád dayiizti', ła'ígíí ałdó',
nidi Jesus baa jíkai, nít'éé' t'áá íídą́ą́' daaztsą́ą́ lágo hoł béédahoozin, áko t'áadoo bijáád dadziizti' da.
Nidi siláo ła' tsiidétáán hooshk'iizh góne' yaa ayííłgeed, t'áá áko áádę́ę́' dił tó bił háána'.
Áko éí binááł baa o'oolzhiizhii yiyiiłtsánígíí yaa hoolne', áko yaa hoolne'ígíí éí t'áá aaníí, índa t'áá aaníígóó halne'go bił bééhózin. Nihí ałdó' deidoohdląął biniyé yaa halne'.
Bits'in doo ła' k'í'dooltǫǫł da, níigo Diyin God bizaad bee ak'e'ashchínígíí bohodoolnííł biniyé díí t'áá ałtso ákódzaa.
Índa náánáłahgo ałdó' Diyin God bizaad bee ak'e'ashchíinii ánáádí'ní, Baa ada'jishiizhígíí dazhníł'į́į doo.
Kódzaadóó bik'ijį' Arimathíya hoolyéédę́ę́' Jóseph éí Jew dine'é béédzíldzidgo t'áá nant'inee Jesus yídahooł'aahii jílį́. Éí, Jesus bits'íís nahgóó adeeshtééł, jiníigo Páílat bíjííkeed, áko Páílat ha'di'ní'ą́. Ákwii jiníyáago Jesus bits'íís dashdiiłtį́.
Nít'éé' Nikodíímas ałdó' ákwii níyá, éí átséédą́ą́' tł'ée'go Jesus baazhníyáhígíí éí spáis wolyéii łikání halchinii mir áádóó álooz wolyéhígíí ałtaanásdziidgo neeznádiindi daats'í dah adiidlohgo jiníyį́.
Éí nizhdilt'éego Jesus bits'íís dashdiiłtį́įgo, Jew dine'é yóó'áda'ał'ínígi át'éego łikání halchinii spáis wolyéii bąąh ájiilaa áádóó na'at'ą́hí łigaii dits'idígíí bił dzizdis.
Áko tsin ałnáoszid bikáa'jį' hoł o'oolkaalígi t'áá éí nahós'a'gi tsin bił dah náháltso, áko ákwe'é ániidígo tséní'ootséelgo ts'ídá t'ah doo áajį' diné ła' yóó'álnéeh da.
Áko Jew dine'é bihasht'ehodi'nééh bijínígíí áádóó tséní'ootséél t'áá áyídígo ałdó' biniinaa ákóne' Jesus yóó'ájiilaa.
Áádóó Damį́įgo abínígo t'ah chahałheełgo, Mary Mágdaliin tséní'ootséelgi jiníyáá nít'éé' tsé dáádeelmááz nít'é'ígíí nahjį' eelmáazgo jiiłtsą́.
Áko dashdiilwodgo, Sáíman Peter áádóó ła' íhooł'aahii, Jesus ayóó'ábó'nínígíí, baa jílwodgo ábizhdííniid, Tséní'ootsééldóó Bóhólníihii nihits'ą́ą́' yóó'adeistį́į́ lá, áko nideistį́įdi doo nihił béédahózin da.
T'áá áko Peter áádóó ła' íhooł'aahígíí kintahdę́ę́' bił ch'í'ahizhneelchą́ą'go, tséní'ootséélgóó bił dah ahizhdíníilchą́ą́'.
T'áá ájíłah ákǫ́ǫ́ ahizhneelchą́ą́', nidi ła' íhooł'aahígíí Peter yaa diilwodgo tséní'ootséeldi áłtsé yílwod,
áko yaa ádzaago ákóne'é déez'į́į́', nít'éé' na'at'ą́hí łigaii dits'idígíí t'éí ákóne'é sinilgo yiyiiłtsą́, nidi t'áadoo yah ííyáa da.
Áádóó Sáíman Peter akéédę́ę́' yílwodgo, tséní'ootséél góne' yah ííyá, áádóó ákwii na'at'ą́hí łigaii dits'idígíí t'éiyá sinilgo yiyiiłtsą́,
índa bee ádít'oodí, hatsiits'iin bik'ídeesdiz nít'é'ígíí, éí doo na'at'ą́hí łigaii dits'idígíí sinilígíí bił sinil da, nidi t'áá sahdii yisdisgo siłtsooz.
Áádóó ła' íhooł'aahii átsé tséní'ootséeldi yílwodígíí ałdó' ákóne' yah ííyá, áko yiyiiłtsą́ągo oosdląąd,
háálá dadziztsą́ą́dę́ę́' náázhdidoodáałgo Diyin God bizaad bee ak'e'ashchį́įgo yaa halne'ígíí t'ah doo yik'ida'diitįįh da.
Áádóó íhooł'aahii bighangóó anáát'áázh.
Nidi tséní'ootséél bich'éédą́ą'gi Mary jichago dzizį́, t'áá jichago yaa ádziidzaago tséní'ootséél góne' jidéé'į́į́',
áko diyingo naal'a'í naaki łigaigo hadít'éé léi', Jesus bits'íís sitį́į́ nít'é'ígi sikéego jiiłtsą́, ła' dzinées'ą́ą́ nít'é'ígi sidá, ła' dzidées'eez nít'é'ígi.
Áko éí áhodííniid, Asdzání, ha'át'íishą' baa nicha? Nít'éé' ábizhdííniid, Jó, shiBóhólníihii shits'ą́ą́' yóó'adeistį́į́ lá, áko nideistį́įdi doo shił bééhózin da.
Kót'éego hadzoodzíi'go t'ą́ą'jį' níjiiyá, nít'éé' Jesus sizį́įgo jiiłtsą́, nidi Jesus át'į́įgo t'áadoo bééhodzoosįįd da.
Jesus áhodííniid, Asdzání, ha'át'íishą' baa nicha? Háishą' hanítá? Mary jinoot'áa'go ákwe'é haz'ánígíí yaa áhályáanii át'į́ jinízingo ábizhdííniid, Kwá'ásiní, yóó'ahwííníłtį́į́ ládą́ą́' nihwííníłtį́įdi bee shił hólne', áko t'áá shí dahodideeshtééł.
Nít'éé' Jesus áhodííniid, Mary. Áko níjiiyáago Hííbrew k'ehjígo ábizhdííniid, Rabónai! Éí Na'nitiní jiníigo óolyé.
Jesus áhodííniid, T'áadoo shíínítą'í, háálá t'ah doo shiTaa' bich'į' nídíshdáah da, nidi nílááh, shik'isóó bich'į' dínáahgo, ShiTaa', t'áá éí nihí ałdó' nihiTaa' bich'į' nihéénísdzá, shiDiyin, t'áá éí nihí ałdó' nihiDiyin bich'į' nihéénísdzá, shá bididííniił.
Áádóó Mary Mágdaliin éí ídahooł'aahii bich'į' jílwodgo ábizhdííniid, Bóhólníihii néiłtsą́. Áádóó yee hach'į' hahaasdzí'ígíí baa hojoolne'.
T'áá éí bijį́ i'íí'ą́ągo, Damį́įgo, ídahooł'aahii éí Jew dine'é yéédaaldzidgo biniinaa naháaztání góne' ádá da'deeskaal, nít'éé' Jesus baa honíle'go biníi'gi yiizį'go ábidííniid, Nihił dahózhǫ́ǫ le'.
Kózhdííniidgo, hála' índa hooshk'iizh há deinééł'į́į́'. Áko ídahooł'aahii Bóhólníihii dayiiłtsą́ągo bił dahóózhǫǫd.
Nít'éé' Jesus ánááhodoo'niid, Nihił dahózhǫ́ǫ le'. T'áá shiTaa' shiníł'a'ígi át'éego, shí ałdó' danihideesh'aał.
Áko díí yee haadzíi'go hayołgo áhodííniid, Níłch'i Diyinii nihee dahóle'.
T'áá háiida bibąąhági át'éii bá yóó'anídahidoh'aahígíí, éí bá yóó'anídahideest'ą́, índa t'áá háiida bibąąhági át'éii doo bá yóó'anídahidoh'aahígíí, éí doo bá yóó'anídahideest'ą́ą da.
Nidi Thomas, naakits'áadahígíí ła', Naakií hodi'nínígíí, Jesus níyáago doo ajítah da.
Áko ła' ídahooł'aahígíí ádahodííniid, Nihí Bóhólníihii daníil'į́į́'. Nidi ájíní, Hálátł'ááh góne' bił o'oolkaal nít'é'ígíí doo nééł'į́į́'góó, áádóó hoł o'oolkaal nít'é'í góne' shíla' doo íítsigóó índa hooshk'iizh góne' doo adeeshnii'góó, shí doo iideeshdląął da.
Áádóó tseebííską́ągo hódahooł'aahii kin góne' ninááháaztą́, áko Thomas ałdó' ákwe'é ajítah. T'áá ákót'éego ádá nááda'deeskaal, nidi Jesus haa honíle'go haníi'gi yiizį'go áhodííniid, Nihił dahózhǫ́ǫ le'.
Thomas áyidííniid, Kwe'é shíla' bidinílchíidgo níníł'į́, áádóó k'ídílchíidgo shooshk'iizh góne' adílnííh, áko t'áadoo doo iinídlání, nidi iinídlą́.
Thomas éí Jesus áyidííniid, ShiBóhólníihii áádóó shiDiyin God!
Nít'éé' Jesus ánáábidoo'niid, Thomas, shiiniłtsánígíí bąą shiisínídląąd. Doo dashiiłtséeh da nidi dashoodlą́ągo shaa dadzólíii éí bik'idahojidlí.
Áádóó náánáła' Diyin God bibee adziilii bee béédahózinii t'óó ahayóí Jesus hódahooł'aahii binááł t'áá aaníí baa nijiyáhígíí éí díí naaltsoos doo bik'inídaháasdzo da,
nidi Jesus éí Christ, Diyin God biYe' nilį́įgo deidoohdląąłígíí biniyé díidíígíí bik'inídaháasdzo, áko éí deinohdlą́ągo baa dadzíínóhłíigo bízhi' biniit'aa iiná nihee dahólǫ́ǫ dooleeł.
Kódzaadóó bik'ijį' Taibííriyas be'ek'id bibąąhgi Jesus éí hódahooł'aahii bich'į' yit'íní ánáázh'diilyaa; kót'éego bich'į' yit'íní ízh'diilyaa.
Ákwii Sáíman Peter, áádóó Thomas, éí Naakií hodi'nínígíí, áádóó Natháneiyel éí Kéínadę́ę́' naagháhígíí, éí kéyah Gálilii biyi'dóó, áádóó Zébedii biye' nidilt'éego, índa ła' Jesus bíhooł'aahii nidilt'éego bił ahíjiikai.
Nít'éé' Sáíman Peter áhodííniid, Łóó' hahideestsosgóó déyá. Nít'éé', Nihí ałdó' ákǫ́ǫ́ nił diikah, dahodííniid. Áko ch'íjíkaigo tsinaa'eeł biih jookai, nidi éí bitł'éé' t'áadoo łóó' ła' hadadzistsooz da.
Nít'éé' hayííłką́ągo tábąąhgi Jesus sizį́įgo dajiiłtsą́, nidi ídahooł'aahii Jesus át'į́įgo t'áadoo yéédahoosįįd da.
Áko Jesus áhodííniid, Sha'áłchíní, łóó'ósh nihee dahólǫ́? Nít'éé', Ádin, dabizhdííniid.
Áko áhodííniid, Tsinaa'eeł binish'náájígo łóó' bee hahaltsósí taah daałtsóosgo ła' bee hadadoołtsos. Áko taah dadzistsooz, nít'éé' łóó' t'óó ahayóigo biniinaa ch'ééh hadadziłtsóós.
Áko íhooł'aahii Jesus ayóó'ábó'nínígíí Peter áyidííniid, Bóhólníihii át'į́į́ lá! Sáíman Peter éí Bóhólníihii át'į́įgo yidiizts'ą́ą'go, bi'éé' yee ákászas, háálá deji' bi'éé' t'áágéedgo naalnish nít'éé', áádóó táyi' góne' dah diilwod.
Nidi ła' ídahooł'aahii łóó' bee hahaltsósí yee łóó' dayíshoodgo tsinaa'eeł yázhí bił ní'éél, háálá tábąąhjį' t'áá áyídí, ach'oozhlaa'dóó ála' bílátahjį' áníłtsoígíí éí naakidi neeznádiindi ahą́ą́hdí'á ánízah.
Táłts'ájíkaigo, ákǫ́ǫ́ tsííd kǫ'go dajiiłtsą́, tsííkáa'gi łóó' sinilgo áádóó łahjí łees'áán sinil.
Áko Jesus áhodííniid, Łóó' hadasoołtsoozígíí ła' nídoohjááh.
Áko Sáíman Peter tsinaa'eeł yiih yíyáago łóó' bee hahaltsósí, łóó' bii' hadeezbingo táłts'éiníshóód, nít'éé' łóó' dantsxaazígíí neeznádiindóó ba'aan ashdladiindóó ba'aan táá' lá. Azhą́ t'óó ahayóí lá nidi, łóó' bee hahaltsósí t'áadoo neheezdláad da lá.
Jesus áhodííniid, Hágo, da'ohsą́. Áko hódahooł'aahii t'áadoosti'ee, Háí lá ánít'į́? t'áadoo dahodííniidí da, háálá Bóhólníihii át'į́įgo bił béédahózin.
Áádóó Jesus dah diiyáago łees'áán néidiinilgo hataiznii', índa łóó' ałdó'.
Dadziztsą́ą́dę́ę́' náázdiidzáádóó bik'ijį' díí bił k'ad táadi hódahooł'aahii bich'į' yit'íní ánízh'diilyaa.
Da'jííyą́ą'go Jesus, éí Sáíman Peter áyidííniid, Sáíman, John biye' nílíinii, da' díidíígíísh biláahgo ayóó'áshííní'ní? Áko, Aoo', Bóhólníihii; ayóó'ánósh'níigo nił bééhózin, bizhdííniid. Áádóó ánááhodoo'niid, Shidibé yázhí ba'íłtso'.
Naakidi aleeh góne' ánááhodoo'niid, Sáíman, John biye' nílíinii, da' ayóósh'áshííní'ní? Áko ánáábizhdi'ní, Aoo', Bóhólníihii; ayóó'ánósh'níigo nił bééhózin. Áádóó ánááhodoo'niid, Shidibé baa áhólyą́.
Táadi azlį́į́' góne' ánááhodoo'niid, Sáíman, John biye' nílíinii, da' ayóósh'áshííní'ní? Táadi Peter, Da' ayóósh'áshííní'ní? ho'doo'niidígíí biniinaa yíní biih níjíítłizh. Áko ábizhdííniid, Bóhólníihii, t'áá ałtsoní nił bééhózin; ayóó'ánósh'níigo nił bééhózin. Jesus ánááhodoo'niid, Shidibé ba'íłtso'.
T'áá aaníí, t'áá aaníígóó ándishní, Ániid naniná yę́ędą́ą́' áká nánílzisgo t'áá ni nínízingóó nanináá nít'éé', nidi hasínítihgo ałts'ą́ąjį' k'ídidíílchił, áko ła'da áká nidoosisgo doo deesháał da nínízin yę́ęgóó nidoołtééł.
Díí kót'éego dazdootsaałígíí bee Diyin God baa hozhdoonih biniyé yee hach'į' haadzíí'. Áádóó kóhodííniid, Shikéé' yínááł.
Áko Peter nídzízyiz, nít'éé' íhooł'aahii Jesus ayóó'ábó'nínígíí hakéé' yigáałgo jiiłtsą́, éí da'jííyą́ą́ nít'é'ígi Jesus biyid binahjį' dziztį́įgo, Bóhólníihii, háishą' ninándidoo'ááł? bizhdííniidii.
Áko Peter éí yiyiiłtsą́ągo Jesus áyidííniid, Bóhólníihii, díí diné éí hait'ée doo?
Jesus áhodííniid, Náánísdzáajį' háni'dii shiba' nijighá hwíínísh'níigo, éí daashą' díílííł? Ni éí shikéé' yínááł!
Áko éí íhojiił'aahii doo dazdootsaał da ha'nínígíí ałk'isóó bitahgóó adahideezdláád, nidi Jesus, Éí doo dazdootsaał da, doo dííniid da nidi, Náánísdzáajį' háni'dii shiba' nijighá hwíínísh'níigo, éí daashą' díílííł? dííniid.
Díí íhooł'aahii haa hwiinít'ínígíí hoł bééhózingo baa hojilne', áádóó t'áá hó díidíígíí bee ak'e'jishchį́, áko baa hojilne'ígíí éí t'áá aaníigo nihił béédahózin.
Nidi Jesus yaa naayáii náánáła' t'óó ahayóí ałdó' yaa naayá; éí t'áá ałtso bee ak'e'ashchį́įgo naaltsoos t'óó ahayóí dooleeł, nahasdzáán nidi bikáa'gi doo bá haz'ą́ą da doo sha'shin nisin.
Thiyáfilas yinílyéii, ts'ídá áłtséedi Jesus yaa naayáhígíí áádóó yee na'neeztą́'ígíí naaltsoos áłtséhígíí bikáá' íishłaa
áádóó wóshdę́ę́' dadool'aałii bitadziizlá'ígíí bee hodzis'áanii Níłch'i Diyinii bee baazhdiní'ą́ áádóó índa yá'ąąshgóó aho'dooltį́įjį', éí t'áá ałtso naaltsoos bikáá' íishłaa.
Áko ti'hodzooznii'dóó dízdiin yiską́ąjį' hódahooł'aahii bich'į' yit'íní ánízh'diil'įįhgo, t'áá aaníí jiináago bee bééhózinii lą'ídi bee bich'į' ízh'diilyaa, áádóó Diyin God bee bóhólníihgo bił haz'áanii baa yájíłti'.
Bił nidzíiztą́ągo hach'į' haadzíi'go áhodííniid, T'ááká Jerúsalem bits'ą́ąjį' dah doohkááh yíila', nidi aTaa' eidiní'ánígíí biba' ádanoht'ée dooleeł, éí bee nihił hweeshne'go dasidoots'ą́ą́'.
Háálá John éí t'áá aaníí tó yee asį́į́h nít'éé', nidi kodóó t'áadoo lą'í yiłkaahí Níłch'i Diyinii bee nihidi'doolzįh.
Hódahooł'aahii ahíikaigo, nidahódééłkidgo ádadííniid, Bóhólníihii, da' k'adísh Ízrel bee bóhólníihgo bił haz'áanii bá hasht'éédíídlííł?
Áko ábizhdííniid, Ałkéé' bee dahwéelzhíishii índa dayíłkaahii nihił béédahózin doogo doo nihaa deet'ą́ą da, éíyee' aTaa' t'áá bí bee bóhólníihgo yee nihoní'ą́.
Nidi nihí Níłch'i Diyinii nihik'i hoole'go bee adziilii nihee dahodooleeł, áko Jerúsalemgi, índa Judíyagi t'áá át'éé nít'éé' áádóó Samériyagi, índa nahasdzáán nidanees'ą́ą́góó shá dahołne' dooleeł.
Áko díidí yee hahaasdzíi'go t'áá dazhníł'į́įgo, dego dah bi'diiltį́ áádóó k'os biyaa aaldohgo bee doo yit'į́į da silį́į́'.
De hooleełgo yá biyi' góde hazhó'ó dazdéez'į́į́' nít'éé', jó'akon, diné naaki algaigo hadít'éego hwíighahgi yiizį',
áko áhodííniid, Gáliliidóó hastóí danohłíinii, ha'át'íísh biniyé yá biyi' góde dasídóo'į́į'go nisoozį́? Díí Jesus nihits'ą́ą́' yá'ąąsh góde abi'dooltínígíí, t'áá yá'ąąsh góde hooleełgo daołtsánígi át'éego nínáádoodááł.
Áádóó Dził Álivet hoolyéhídóó Jerúsalemjį' níjíkai, éí Jerúsalemdóó áyídíyee' háá'áyį́į́h jį́ na'adáhígi ánízah.
Ákwii níjíkaigo, ná'ádeídi nidzíiztání góne' yah aníjookai, éí díí ádaat'į́, Peter áádóó John áádóó James áádóó Andrew, Philip áádóó Thomas, Barthálemew áádóó Matthew, James éidí Alfíyas biye', áádóó Sáíman Zélat yolyéhígíí índa Júdas éí James yił háá'áázh nilínígíí.
Díí t'áá ádzíłtso aheełt'éego nitsídadzikeesgo, Jesus bimá Mary áádóó sáanii náádaała', índa Jesus bitsilíké éí bił t'áadoo ádahozdiilzéhí sodazdilzingo hoolzhish.
Áko ákwii neiłka' yę́ędą́ą́' ałk'isóó danilíinii (t'ááłáhídi neeznádiindóó ba'aan naadiin daats'í yilt'é áłah silį́į'go), biníi'gi Peter yiizį'go ání,
Shik'isóó, Júdas éí Jesus dayiiłtsoodii bá hojoo'į́įgo jiní'eezhígíí, éí Níłch'i Diyinii t'áá átséedi David binahjį' Diyin God bizaad bee ak'e'ashchíinii yee yaa ch'íhoní'áanii ts'ídá bohodoolnííł biniyé ádzaa.
Háálá Júdas éí hoł nihi'déélta', díidí Jesus bá nideiil'a'ígíí łahjį' ałdó' haa deet'ą́ą́ nít'éé'.
Éí Júdas doo ákǫ́ǫ́ áát'įįdii bik'é bich'į' naalyáii yee kéyah nayiisnii'; ákwii bitsii' ha'yaago, hadáágo'go biníí' gónaa yisdoh, áádóó bich'íí' t'áá át'é hááłhęęzh.
Áko Jerúsalemgi kéédahat'íinii t'áá ałtso bił béédahoozingo biniinaa t'áá bí dabizaadígíí bik'ehgo éí kéyah Akéldama hoosye', éí kéyah diłii jiníigo óolyé.
Háálá naaltsoos Sin yolyéhígíí biyi' bee bik'e'ashchį́, Bíni'dii bighangi doo naagháhí da doo, índa doo ła' yii' kééhat'íní da doo. Áádóó, Bee bóhólnííh nít'é'ígi náánáła' hatsásk'ehjį' anáádoodááł.
Éí biniinaa diné ła' náho'didooltééł. Bóhólníihii Jesus nihitah naaghá yę́ędą́ą́' t'áá nihił tázhdookaígíí éí
John tó yee asį́į́h yę́ędóó wóshdę́ę́' nihits'ą́ą́' Jesus dego abi'dooltį́ bijį́įjį' nihił tázhdidookah biniyé ła' náho'didooltééł, áko Jesus daaztsą́ą́dę́ę́' náábi'diilzáhígíí nihitahdóó atah baa hojilne' doo.
Áko naaki nídazhdiinil, Jóseph éí Barsábas yolyéego akéédę́ę́' bízhi'ígíí éí Jústas yolyé, áádóó Matháíyas ałdó'.
Áádóó sodazdilzingo ádazhdííniid, Bóhólníihii nílíinii, diné t'áá ałtso bijéí ádaat'éegi nił bééhózin, áko díí diné nidilt'éego, háidíígíí nídiniłtį́ nihił bééhonísįįh,
áko éí Júdas t'áá bí bá haz'ą́ąjį' dah didoogáałgo díí naanish bich'į' danihi'dool'aadígíí yits'ąą ádił asiihii bitsásk'ehjį' azhdoogááł.
Áko nídidooltéełii biniyé yáá'iilt'e' ádajiilaa, nít'éé' Matháíyas nídiiltį́, áko éí daal'aadii ła'ts'áadahígíí bił ho'déélta'.
Áádóó Péntekast beiníłką́ągo t'áá ádzíłtso [aheełt'éego nitsídadzikeesgo] t'ááłáhígi nidzíiztą́.
Nít'éé' t'áadoo hooyání ayóó át'éego yiyołígíí nahalingo yá'ąąshdę́ę́' hodiists'ą́ą́', áko kin biyi' nidzíiztání góne' t'áá át'é hadéébįįd.
Áko t'ááłá'í jinítínígo atsoo' kǫ' nidahalingo hak'ijį' adahwiizle'go dajiiłtsą́.
T'áá ádzíłtso Níłch'i Diyinii hwii' hadadéébįįd, áko Níłch'i Diyinii yádahwiiłti'go ał'ąą dine'é dabizaad bee yádajiłti'go baa nízhdiikai.
Íídą́ą́' yádiłhił biyaagi ał'ąą dine'é t'áá ałtso bitahdę́ę́' Jew dine'é dahodísinii Jerúsalemgi kéédahat'į́į́ nít'éé'.
Áko kót'éego hodiists'ą́ą'go t'óó ahojíyóí áłah dzizlį́į'go t'ááłá'í jinítínígo t'áá hó dahazaadígíí yee yádaałti'go dazdiizts'ą́ą'go bik'ee t'óó hoł dahóóląąd.
Áko t'áá ádzíłtso haa léit'éego át'éé lá dazniizį́į'go ádajiní, Da' díí yádaałti'ígíísh doo t'áá ałtso Gáliliidę́ę́' dine'é danilį́į da?
Ákoshą' hait'éego t'ááłá'í niitínígo t'áá nihí danihizaad yee yádaałti'go dasidiits'ą́ą́'?
Párthiyadę́ę́' dine'é, Míídiyadę́ę́' dine'é, Íílamdę́ę́' dine'é, áádóó Mesopotéímiyagi kéédahat'ínígíí, Judíyagi áádóó Kapadóshiyagi, Pántasgi áádóó Éízhagi,
Fríjiyagi áádóó Pamfíliyagi, Ííjipgi áádóó Líbiyagi Sairíinii binaagóó, índa Romedę́ę́' nidaanéego t'óó átsééd dabighanígíí, Jew dine'é índa Jew dine'é binahagha' yihidiikaígíí,
Kríitdę́ę́' dine'é áádóó Aréíbiyadę́ę́' dine'é daniidlį́į nidi, t'áá nihí danihizaad bee, Diyin God ayóó ádaat'éego yaa naagháhígíí yaa yádaałti'go dadiits'a'.
Áko t'áá ádzíłtso t'óó hoł adahayóí, áádóó t'óó hoł daahaadago, áda'ahizhdi'ní, Díí lá ha'át'íí át'éé lá?
Nidi náádaała' t'óó há nidahałt'i'go ádadííniid, Eiiyee' wáin ániidíii áde dayoodlą́ą́' lá.
Áko Peter, ídahooł'aahii ła'ts'áadahígíí bił nidzizį́įgo, áłah nilínígíí yéego bich'į' hadzoodzíi'go ájíní, Judíyadóó diné danohłíinii, áádóó Jerúsalemgi kéédahoht'íinii t'áá ánółtso, shizaad dayínółts'ą́ą'go díí nihił béédahodoozįįł.
Da' jidlą́ danohsin nidi dííyee' doo da'adlą́ą da, jó índa de dah adii'ą́,
nidi dííyee' Jówel éí Diyin God yá halne'ii kóníigo yee haadzíi'ii át'é:
Diyin God haadzíi'go ání, Nihodoogáałjį' ayííłką́ągo kódahooníił doo: nihokáá' dine'é t'áá ałtso shiNíłch'i bik'i hwiidooleeł, áko nihiye'ké áádóó nihitsi'ké Diyin God yá dahalne' dadooleeł, áádóó nihitsíłke'é bił ádahat'į́į dooleeł, índa nihadahastóí nideiyeeł dooleeł;
éí yoołkáałdi diné shá nidaal'a'ígíí índa asdzání shá nidaal'a'ígíi nidi t'áá biláahgo shiNíłch'i baa dideesh'áałgo, shá dahalne' dooleeł.
Áko wódahdi yádiłhił biyi'di bik'ee t'óó ił ahayóigo ádahooníiłii índa wóyahdi nahasdzáán bikáa'gi shibee adziilii bee béédahózinii, dił, áádóó kǫ', índa łid áhí nahalingo ádadeeshłiił;
jį́honaa'éí bił chahodoołhił, índa tł'éhonaa'éí dił nahalin dooleeł, Bóhólníihii nídoodááł t'ah doo beiyíłkaahgóó áhodoonííł. Jó, éí ayóó át'é índa bik'ee t'óó ił ahayóigo ha'doo'ááł.
Áko t'áá háiida Bóhólníihii bízhi' bee józhíigo níjooskanígíí yisdáhodoołtééł.
Ízrel dine'é danohłíinii, díí saadígíí dadoohts'į́į́h: Názarethdóó Jesus éí álílee k'ehgo ádahooníiłii, áádóó bik'ee t'óó ił adahayóigo ádahooníiłii, índa Diyin God bibee adziilii bee béédahózinii nihitahgóó baa nijiyáhígíí bee Diyin God nihich'į' hwee lą́ asłį́į'go nihił béédahózin.
Diyin God t'áá átséedi bił bééhózingo binahat'a' yee nihoní'áanii bik'ehgo díí Jesus nihaa deet'ą́. Áko diné doo yá'ádaashóonii bílák'e dasidoo'ą́, áádóó tsin ałnáoszid bikáa'jį' bił ada'askaalgo dasoołhį́.
Nidi Diyin God náábidiisá, háálá daaztsánígíí yee ti'hoo'nííh niiníłt'i', jó, éidí bee bi'dótą' dooleełígíí doo bohónéedzą́ą da.
Háálá ałk'idą́ą́' David haa halne'go ádííniid: Bóhólníihii t'áá áłahjį' shilą́ąjį' hojílǫ́ǫgo hweesh'į́, háálá shinish'náájí hojílǫ́, áko doo shił na'ii'náa da doo.
Éí bąą shijéí bił hóózhǫǫd, índída shizaad hózhǫ́ǫgo haasdzíí', áádóó ałdó' shits'íís na'ólíigo hanályį́įh doo.
Háálá shii' sizíinii doo t'áá hool'áágóó ti'hoo'níihdi hólǫ́ǫgo ádíílíił da, niDiyin Nilíinii didoołdziłjį' ałdó' doo ninádidíí'áał da.
Iiná bá honít'i'ígíí shił bééhózingo áshiinilaa; shił honílǫ́ǫgo t'áá íiyisí baa shił hózhǫ́ǫgo áshidíílííł.
Peter ánáázhdoo'niid, Shik'isóó, t'áadoo bich'į' ni' nishłíní nihizhé'é David yę́ę binahjį' nihich'į' hadeesdzih, éí daaztsą́ áádóó yóó'ábi'diilyaa, áádóó díí jį́įjį' tséní'ootséél góne' abi'dooltínígi t'ahdii bik'eh haz'ą́.
Éí Diyin God yá halne'ii jílį́, áádóó hats'ą́ą́dóó náás oochíiłii ła', éí [Christ, diné silį́į'go] hojoo'áałgo dah dzizdáá nít'é'ígi dah dínóodaałgo, Diyin God hach'į' yee ádee hadoodzíi'go hoł bééhózin.
Christ daaztsą́ą́dę́ę́' náábidi'doodláłígíí t'áá bítséedi hoł bééhózingo bee hadzoodzíí', [Hwii' sizíinii] doo t'áá hool'áágóó ti'hoo'níihdi hólǫ́ǫgo áyiilaa da, hats'íís ałdó' t'áadoo dííłdzid da.
Díí Jesus jílíinii lą́ą Diyin God nááhodiisáago nihí t'áá áníiltso dabíínáałgo bił béédahózinii daniidlį́.
Áko Diyin God binish'náájí dah honeesdáago ayóó ájít'é áhoolaa, áádóó aTaa' éí Níłch'i Diyinii yee nihoní'áanii hwee hazlį́į'go nihaazhdiní'ą́, áko díí k'ad daah'į́ áádóó dadoohts'a'.
Háálá yá'ąąshgóó ííyáii éí doo David át'į́į da, nidi David t'áá bí ání, Bóhólníihii éí shiBóhólníihii áyidííniid, Shinish'náájí dah sínídá,
nida'ana'í bik'i dííníl'eezgo ániishłaajį'.
Éí bąą tsin ałnáoszid bikáa'jį' Jesus bił ada'soołkaal nít'éé' yę́ę Diyin God éí Bóhólníihii áádóó Christ nilį́įgo áyiilaa, díí Ízrel dine'é t'áá ałtso t'áadoo naaki nilíní bił béédahózin le'.
Áko éí deidiizts'ą́ą'go bijéí t'áá íiyisí dajishishiigi ádaadzaago yínííł daazlį́į́', áko Peter índa ła' daal'aadii danilínígíí ádeidííniid, Nihik'isóó, ákoshą' haa dadii'nííł?
Áko Peter áhodííniid, T'ááłá'í nootínígo łahgo át'éego Diyin God bich'į' tsíńdahidohkeesgo Jesus Christ bízhi' bee tó bee danihi'dólzį́į́h, áko Diyin God bich'į' ádił da'soohsí'ígíí nihá yóó'iididoo'ááł, áádóó Níłch'i Diyinii nihaa deet'áanii nihíí' dadooleeł.
Háálá éí nihí áádóó niha'áłchíní índa nízaadi nidaakaii bił nihíí' dadooleełgo yee nihoní'ą́, Bóhólníihii nihiDiyin God hágo deididooniiłígíí t'áá ałtso baa deet'ą́.
Áádóó lą'ígóó saad bee bich'į' hadziisdzíí' índa biyahoozhniiłįįhgo ájíní, Díí tsi'na'aldeehgo oochíłígíí bits'ą́ąjį' yisdáhóhkááh.
Áko hazaad dayoosdląądgo yaa bił dahózhónígíí tó bee dabi'doolzį́į́', áko éí bijį́ táadi mííl daats'í ánéelą́ą'go hodiikai.
Áko t'áadoo ádahozdiilzéhí daal'aadii yee nida'nitinígíí bik'ehgóó ádajít'é índa ahił dajídlį́įgo bááh ninádajiitihgo nídajidį́į́h áádóó sonídazdilzįįhgo hoolzhish.
Áko diné t'áá ałtso t'óó bił adahayóigo ádá dahodílzin, áádóó bik'ee t'óó ił adahayóigo ádahooníiłii índa Diyin God bibee adziilii bee béédahózinii daal'aadii binahjį' lą'í ádaalyaa.
Áádóó da'oodlánígíí t'áá ałtso bee dahólóonii bił ałts'ą́ą́' da'dzíłk'iizgo t'ááłáhígi kééhojit'į́į́ nít'éé';
ha'át'íhída bee hódahólníihii índa hanaalye'é haa nidahaaznii', áko diné t'áá ałtso t'ááłá'í nítínígo choideidooł'įįłii bee ádaadinii bitaa dadziznii'.
T'áá ákwíí jį́ aheełt'éego nitsídadzikeesgo kin bii' sohodizin bił haz'ánígóó ałnáádajikah, índa hoł dahózhǫ́ǫgo áádóó ahił dajídlį́įgo dahooghangóó bááh ninádajiitih áádóó nída'jidį́į́h,
Diyin God baa dahojiniihgo diné t'áá ałtso hoł danilį́įgo hoolzhish. Áko t'áá ákwíí jį́ yisdáhákáhígíí Bóhólníihii hóyiyiinííł.
Łah yaa adeez'ą́ągo sohodizin baa hoolzhiizhgo Peter áádóó John éí kin bii' sohodizin bił haz'ą́ą́ góde joo'ash.
Nít'éé' diné léi', t'áá bi'dizhchį́į́dę́ę́' naaljį́į́d nilį́įgo t'áá ákwíí jį́ kin bii' sohodizin bił haz'ą́ągi diné yah ahikáhígíí béeso bíjókeed biniyé dáádílkał Ayóó'ánóolnin hoolyéegi ninábi'diltééh.
Áko Peter áádóó John k'adę́ę kin bii' sohodizin bił haz'ą́ą́ góne' yah ii'aashgo jiiłtsą́ągo, bí'jííkeed.
Áko Peter áádóó John yéego honíł'į́įgo áháłní, Nihiníníł'į́.
Áko jiníł'į́įgo t'áadoo le'é sheidoolééł jiniizį́į́'.
Nít'éé' Peter áhodííniid, Béésh łigaii índa óola shee ádin, nidi t'áá shee hólónígíí naa nishłé; Názarethdóó Jesus Christ bízhi' bee, [nídii'néehgo] dah diinááh.
Áko bíla' nish'náájí jiiłtsoodgo nízdiidzį́į́z, nít'éé' t'ahaa'go bikee' áádóó bikétsíín niłdzil silį́į́'.
Ákohgo náhidiitahgo yiizį'go dah diiyá, dah náníljį́įhgo yigááł, índa Diyin God yaa haniihgo kin bii' sohodizin bił haz'ą́ą́ góne' bił yah ajookai.
Áko joogáałgo Diyin God baa hojiniihgo diné t'áá ałtso dahoołtsą́,
áádóó kin bii' sohodizin bił haz'ą́ągi dáádílkał Ayóó'ánóolnin hoolyéegi azhdókeedgo dzizdáá nít'é'ígíí ájít'į́įgo bił béédahoozin, índa ákóho'diilyaaígíí bąą t'óó bił daahaada áádóó t'óó bił adahayóí.
Áádóó diné naaljį́į́d nilį́įgo náábi'diilzáhígíí Peter índa John yąąh dah sitį́įgo, diné t'áá ałtso t'áá íiyisí t'óó bił daahaadago, kin bii' sohodizin bił haz'ą́ągi Sálaman bichaha'oh hoolyéejį' ahaneheezhjée'go haa áłah silį́į́'.
Áko Peter éí yiyiiłtsą́ągo diné yich'į' haadzíi'go ání, Ízrel dine'é danohłíinii, ha'át'íishą' biniyé díí bik'ee t'óó nihił adahayóí? Ha'át'íishą' biniyé t'áá hó habee adziilii bee, éí doodaléi' hozdísinígíí bee, diné naagháago ájiilaa danihíínóh'níigo ayóogo danihinół'į́?
Éíbraham biDiyin God, t'áá éí Áízak índa Jéíkab biDiyin God, danihizhé'é yę́ę biDiyin God, éí bá Naal'a'í Jesus ayóó át'éii nilį́įgo áyiilaa, éí nidahosoolóóz, áádóó Páílat hwéédideeshchił niizį́į'go, t'áá binááł doo nihízhdéét'i'góó há hadasoohdzíí'.
Nidi Ts'ídá T'áá Ákogi Ájít'éii Diyin Jílíinii doo nihízhdéét'i'góó há hadasoohdzíi'go diné yiyiisxíiniida nihaa nídooltéełgo dayínóokeed,
áádóó iiná Hayííłt'i'ii dasoołhį́įgo daaztsą́ą́dę́ę́' Diyin God náábidiisá. Díí nihí éí dabíínáałii daniidlį́.
Áko díí diné danół'ínígíí áádóó béédahonohsinígíí Jesus bízhi' bee adziilii bee bidziilgo ánábi'diilyaa, áko t'áá ánółtso nihinááł Jesus woodlą́ągo baa dzódlíhígíí bee díí diné doo bąąh tééhgóó ánábi'diilyaa.
Áko k'ad shik'isóó, nihinanit'a'í doo bił béédahózingóó ádáát'įįdígi át'éego, nihí ałdó' doo nihił béédahózingóó ádaot'įįdgo shił bééhózin.
Nidi Christ ti'hwiidoonihgo, Diyin God yá dahalne'ii t'áá ałtso t'áá átséedi yaa dahoolne'ígíí, t'áá ákót'éego yi'iilaa.
Éí bąą nihibąąhági ádaat'éii nihá k'ééda'doolchǫǫł biniyé łahgo át'éego tsíńdahidohkeesgo Diyin God bich'į' dah nídahidoohkááh, áko Bóhólníihii bits'ą́ą́dóó bee ák'ééhwiitáadii nihee náhoodleeł doo.
Áádóó Christ bee nihił hóóne'ii nihaidooł'aał, éí Jesus nilį́,
éí ałk'idą́ą́' Diyin God yá dahalne'ii dadiyinii yaa dahoolne'ígi át'éego, t'áá ałtsoní hasht'éédoo'nííł baa hoolzhiizhjį' yá'ąąshdi hólǫ́ǫ doo.
Mózes t'áá aaníígóó [danihizhé'é yę́ę] áyidííniid, Bóhólníihii Diyin God shiisį'ígi át'éego nihik'isóó bitahdę́ę́' bá halne'í ła' yiidoosįįł. Éí nihich'į' yee hahidoodzihii t'áá át'é dadidoohts'į́įłgo bik'ehgo ádanoht'ée doo.
Áko Diyin God yá halne'ii doo dajíists'ą́'ígíí t'áá ádzíłtso Ízrel dine'é bits'áhizhdookahgo ádahodi'dooldįįł.
T'áá aaníí Sámuel hiná yę́ędą́ą́' áádóó wóshdę́ę́', Diyin God yá dahalne'ii danilį́įgo hadahaasdzíi'ii t'áá ałtso, díí jį́į́góó ááníłígíí t'áá bítséedi yaa dahoolne'.
Nihí Diyin God yá dahalne'ii ba'áłchíní danohłį́, áko Diyin God éí Éíbraham áyidííniid, Nahasdzáán bikáa'gi nits'ą́ą́dóó yichíiłii bee ał'ąą dine'é t'áá ałtso bik'ihozhdoodliił, yiłníigo danihizhé'é yę́ę bee aha'deet'áanii yee yił hasht'eyiilaii, ałdó' ba'áłchíní danohłį́.
Diyin God éí bá naal'a'í [Jesus] néidiisáago, áko t'ááłá'í nootínígo nihibąąhági át'éii áts'ádahidot'aahgo ánihidoolíiłgo yee nihik'ijidlíi dooleeł.
Diné t'ah bich'į' yájíłti'go, nááda'iiłniihii índa kin bii' sohodizin bił haz'ą́ągi siláo binanit'a'í áádóó Sádjusii danilíinii hach'į' niikai,
háálá, Daneeznáanii Jesus yee náádidoojah, jiníigo diné nazneeztą́'ígíí t'óó yá dadoosnih.
T'áá áko i'íí'ą́ągo biniinaa, t'óó dahoołtsoodgo hoos'įįdjį' awáalyaa góne' yah adahaznil.
Nidi lą'í saad deidiizts'ą́'ígíí da'oosdląąd, áko da'oosdląądígíí ashdladi mííl daats'í yilt'é silį́į́'.
Biiskání diné yinanit'a'í danilíinii áádóó diné yá aląąjį' naazíinii índa bee haz'áanii yínda'niłtinii Jerúsalemgi áłah silį́į́'.
Aláahgo náá'iiłniihii Ánas áádóó Kéíyafas índa John áádóó Alezáander, índa aláahgo náá'iiłniihii bik'éí danilíinii t'áá ałtso ałdó' yił áłah silį́į́'.
Áko áłah silį́'ígíí biníi'gi nidahazh'eezhgo, Ha'át'íí bee adziilii shį́įshą', índa háishą' bízhi' binahjį' díí baa nishoo'áázh? daaníigo nidahódééłkid.
Áko Peter, Níłch'i Diyinii bii' hadeezbingo, hach'į' haadzíi'go ání, Diné binanit'a'í danohłíinii áádóó Ízrel dine'é bá aląąjį' nisoozíinii,
diné naaljį́į́d nilį́į́ nít'éé' yę́ę díí jį́ yá'át'éhígi ábi'diilyaago áádóó hadaałt'é ánábi'diilyaago éí bíńdanihídółkidgo,
áko t'áá ánółtso nihił béédahodoozįįł, áádóó Ízrel dine'é t'áá ałtso bił béédahodoozįįł, jó, Názarethdóó Jesus Christ bízhi' bee, t'áá éí tsin ałnáoszid bikáa'jį' bił ada'soołkaal yę́ę, nidi daaztsą́ą́dę́ę́' Diyin God náábidiisáhígíí bibee adziilii bee díí diné kǫ́ǫ́ nihidááhgóó doo át'éhígóó sizį́.
Díí tséhígíí lą́ą, éí nihí kin ádaał'íní doo danoozį́į' da yę́ę át'é, nidi t'áá éí tsé bee naaná'ástł'inii silį́į́'.
Náánáła' bee yisdá'doodáałii doo nááhódlǫ́ǫ da, háálá yádiłhił biyaagi yízhí náánáła' bee yisdáhiikáah dooleełii ts'ídá doo ła' nihokáá' dine'é baa náádeet'ą́ą da.
Ákohgo Peter índa John doo hazhó'ó íhooł'ą́ą'ii índa t'áá bóhólníhígíí nilį́į nidi, doo yisti'góó yáłti'ígíí yaa ákodaniizį́į'go, yik'ee t'óó bił adahóóyóí, áko Jesus bił nijikai nít'ée'go bił béédahoozin.
Áko diné náábi'diilzáhígíí bił nidzizį́įgo deiníł'į́įgo, t'áadoo yee yaa nídaot'įįhí da.
Nidi t'áá bí t'éiyá haa nídadóot'įįł biniyé diné ándaha'áii naháaztánídóó áłtsé ch'ínóh'aash daaníigo yee dahooł'a',
áko ádaaní, Díí dinéshą' haa dadiilnííł? Háálá t'áadoo bahat'aadí bee ééhózinii yaa naazh'ázhígíí Jerúsalemgi kéédahat'íinii t'áá ałtso bił béédahoozin, áko doo ákót'ée da doo dadóne' át'ée da.
Nidi diné bitahgóó doo nihididoot'ih da biniyé, Kodóó yízhíhígíí doo ła' bee bich'į' hanáádoohdzih da, dadii'níigo bił yéé' ádahodiilnííł, dadííniid.
Áádóó hágo dahodííniidgo, Jesus bízhi' ts'ídá doo bee hanáádoohdzih da índa doo bee nináádí'nóohtįįł da, dahałníigo yee dahooł'a'.
Nidi Peter índa John ázhdííniid, T'áá nihí baa nitsídaahkees, Diyin God yiníł'į́įgo nihíjí nihik'eh dahoniil'į́įgo daats'í yá'át'ééh, doodaii' Diyin God bik'eh honiil'į́įgo daats'í yá'át'ééh.
Háálá nihí t'éiyá níil'į́į'ii áádóó disiits'ą́ą'ii doo baa hodiilnihgóó ts'ídá doo bohónéedzą́ą da.
Áádóó ha'át'íí lá bee atídoolnííł lá daniizį́į'go ch'ééh yaa nitsínáádaazkééz, áko t'óó yówehda hoł yéé' áhodoolíiłii yee hach'į' hanáádahaasdzíi'go t'óó hwéédeideezhchid, háálá áhoodzaaígíí biniinaa diné t'áá át'é Diyin God yaa dahaniih.
Diyin God bibee adziilii bee bééhózinii bee éí diné hadaałt'é ánábi'diilyaaígíí dízdiindóó ba'aan binááhai.
Peter áádóó John hwéédoochidgo, diné bił dah jookahígíí baa níjít'áázh, áko aláahgo nááda'iiłniihii índa diné yá aląąjį' naazíinii ádahodííniidii baa hojoolne'.
Áko deidiizts'ą́ą'go t'áá ła' bizhi'ee Diyin God yich'į' hadaasdzíí', Ni t'éí Bóhólníihii [Diyin God] nílíinii, yádiłhił índa nahasdzáán áádóó tónteel índa biyi'di dahólóonii t'áá ałtso íinilaa,
nihizhé'é David ná naal'a'í yę́ę bizéé'dóó Níłch'i Diyinii bee háínídzíi'go ádíní: Ha'át'íí lá biniyé ał'ąą dine'é ádá nídahojilchįįh, índa dadine'é éí t'áadoo dabiniyéhígóó nidahoji'á?
Nihokáá'góó aláahgo naat'áanii hasht'e'ádadiilyaa, áádóó Bóhólníihii Diyin God jílíinii, haChrist t'áá bił naat'áanii danilíinii hach'į' nídahididookah biniyé ahidahidiikai.
T'áá aaníí ákódzaa, diyingo ná naal'a'í Jesus, ats'éiníłtíinii, yich'į' nídahididookah biniyé Hérad áádóó Pántiyas Páílat éí doo Jew dine'é danilíinii índa Ízrel dine'é danilíinii yił áłah daazlį́į́',
níla' índa ninahat'a' binahjį' ádadooníiłii t'áá bítséedi bee hwiinił'a'ígíí, t'áá éí yida'doolííł biniyé ádáát'įįd.
Áko Bóhólníihii nílíinii, k'ad nihił dahółyée'ii baa ákonínízingo, ná nidaal'a'í daniidlíinii ts'ídá t'áadoo náhoniyésí nizaad bee yádeiilti'go ádanihíle',
hadaałt'é ní'doodleeł biniyé k'íhidílnííh, áádóó nibee adziilii bee béédahózinii índa bik'ee t'óó ił ahayóigo ádahooníiłii diyingo ná naal'a'í Jesus bízhi' bee ádanile'.
Kót'éego sodazdoolzin, nít'éé' áłah jílínígi nahwiis'náá', áádóó t'áá ádzíłtso Níłch'i Diyinii hwii' hadadéébįįd, áko Diyin God bizaad t'áadoo náhoniyésí bee dahojilne'.
Áko da'oosdląądii éí t'ááłá'í iiná áádóó t'ááłá'í nitsáhákees yee dah ahoojih daazlį́į́', áko t'áadoo le'é bee dahólóonii t'áadoo, T'áá sáhí shí dooleeł, dadííniid da, nidi t'áá ałtso aheełt'éego chodayoos'įįd.
Áádóó daal'aadii éí oo'íinii k'ehgo bidziilgo Bóhólníihii Jesus daaztsą́ą́dę́ę́' náábi'diilzáhígíí baa dahojoolne', áko t'áá ádzíłtso Diyin God bibee ajooba' yee hak'ijisdli'.
Hatahgi ła'da doo ha'át'íhída yídin nilíní da, háálá bikédaayah índa dabikin baa nidahaaznii'go bą́ą́h da'azlį́'ígíí nidayiizhjaa',
áádóó daal'aadii biyaajį' nidayiiznil índa t'ááłá'í jinítínígo chodeizhdooł'įįłii hwee ádaadinii hataadaas'nii'.
Kót'éego Jóseph éí Líívai dine'é nilíinii Sáípras hoolyéédóó naagháii, éí daal'aadii Bárnabas ałdó' yee dabíízhi' (éí ha'ahóní biye' jiníigo óolyé),
éí bikéyah hólǫ́ǫgo baa nahaaznii', áádóó béeso yiníjaa'go daal'aadii biyaajį' niinínil.
Nidi diné ła' Ananáíyas joolyéii hwe'asdzą́ą́ Safáíra yolyéego bił nizhdilt'éego hakéyah ła' haa nahaaznii',
áko éí bą́ą́h azlį́'ígíí hwe'asdzą́ą́ t'áá bił bééhózingo ła'jį' ádá áádzísįįd, ła'jį' éí jiníjaa'go daal'aadii biyaajį' nizhnínil.
Nidi Peter áhodííniid, Ananáíyas, ha'át'éegoshą' Níłch'i Diyinii díníí'ah biniyé níłch'i bida'iiníziinii binanit'a'í Séítan yolyéii níni' ná áhoolaago, kéyah bą́ą́h azlį́'ígíí ła'jį' ádá áásínísįįd?
T'ah doo naa nahaniih yę́ędą́ą́', éí ni nít'éé' ya'? Naa nahaaznii'dóó bik'ijį' béeso ałdó' bee níhólnííh nít'éé' ya'? Ha'át'íí biniyé díí íinidzaaígíí bee nijéí bii' bąąh tsídíníkééz? Doo diné nííní'aa' da, nidi Diyin God nííní'aa'.
Ákohgo Ananáíyas díí jidiizts'ą́ą'go, naa'ajíígo'go hajííyol. Áko t'áá ájít'é díí dajíínii'go t'áá íiyisí bik'ee hoł yéé' dahazlį́į́'.
Áádóó tsíłkéí ła' hoł da'azdisgo ch'ídahastį́įgo yóó'ádahoolaa.
Áádóó díí áhoodzaaígíí hwe'asdzą́ą́ doo bił bééhózingóó, táadi daats'í ahéé'ílkidgo ákwe'é níyá.
Áko Peter hach'į' haadzíi'go ání, Shił hólne', da' nihikéyahásh kohgo bą́ą́h ílį́įgo nahoołnii'? Áko ájíní, Aoo', ákohgo lą́ą.
Nidi Peter áháłní, Ha'át'éegoshą' Bóhólníihii biNíłch'i bídínóohtahgo ahadi'nooht'ą́? Jó'akon, nahastiin yę́ę yóó'ádayiilaaígíí tł'óó'dę́ę́' bikédil dadiits'a', áko ni ałdó' ch'ídandoołtééł.
Nít'éé' t'áá áko hayaajį' naa'ajíígo'go hajííyol. Áádóó tsíłkéí yah aakai, nít'éé' dadziztsą́ą́ lágo dahoołtsą́, áko ch'ídahastį́, áádóó hahastiin yę́ę bíighahgóó łeeh dahastį́.
Áko da'oodlání áłah nádleehii t'áá ałtso índa náádaała' t'áá ałtso díidí deidiizts'ą́ą'go, t'áá íiyisí yik'ee bił dahóóyéé'.
Ákódzaago diné bitahgóó Diyin God bibee adziilii bee béédahózinii índa bik'ee t'óó ił ahayóigo ádahooníiłii t'óó ahayóí daal'aadii yaa nidaaskai. Áádóó kin bii' sohodizin bił haz'ą́ągi Sálaman bichaha'oh hoolyéhígi aheełt'éego nitsídaakeesgo áłah nádleeh nít'éé'.
Náádaała' doo t'áá k'ad hohidiikai da, nidi ayóó át'éego diné hach'į' bił da'ílį́.
Áádóó diné índa asdzání t'óó ahayóí Bóhólníihii dayoosdląądgo yaa dadzoozlíi'go hohidiikai.
Áko kintah na'aztiinjį' nidi, bąąh dah nidahaz'ánígíí ch'ídayiizhjaa'go bik'i antéhí índa beeldléida yikáá' nidayiizhjaa', áko Peter ákǫ́ǫ́ deeyáago bichaha'ohda t'éiyá ła'da bik'iidooldoh danízingo ádaat'į́.
Jerúsalem binaagi kin dah naazhjaa'dę́ę́' ałdó' diné t'óó ahayóí áłah nádleehgo, bąąh dah nidahaz'ánígíí índa níłch'i danchxǫ́'ígíí baa deinít'íinii nidayiijááh, áko t'ááłá'í nítínígo náádabidi'yiilzá.
Nidi aláahgo náá'iiłniihii índa bich'ijí danilínígíí t'áá ałtso, éí Sádjusii dah yikahii, dahoołch'į́įdgo t'áá íiyisí bádahazhchįįdgo
daal'aadii dayiiłtsoodgo awáalyaa góne' yah adeiznil.
Nidi tł'ée'go Bóhólníihii bidiyingo naal'a'í awáalyaa bidáádílkał há ąą ádeile'go áádóó ch'íhoní'eezhgo áháłní,
Nihílááh, kin bii' sohodizin bił haz'ą́ą́ góne' yah oohkáahgo, díí iiná saad nilíinii baa hane'ii t'áá át'é bee diné bił dahołne'.
Áko díí dazdiizts'ą́ą'go, hayííłką́ągo kin bii' sohodizin bił haz'ą́ą́ góne' yah ajookaigo nidaz'neeztą́ą́'. Aláahgo náá'iiłniihii índa bich'ijí danilínígíí yił yíkaigo diné ándaha'áii índa Ízrel dine'é badahastóí t'áá ałtso áłah ádayiilaago, awáalyaadę́ę́' nídahodoo'ish biniyé ákǫ́ǫ́ ada'as'a'.
Nidi siláo ákwii yíkai, nít'éé' awáalyaa góne' daal'aadii t'áadoo yik'íkai da, áko nákaigo yaa dahoolne'go,
ádaaní, Awáalyaa t'áá íiyisí yéego dá'deelkaal áádóó awáalyaaí yaa ádahalyáanii dáádílkał bich'éédą́ą'gi naazį́, nidi ąą dadiniitą́, nít'éé' ákóne' doo naagháhí da.
Áko [aláahgo náá'iiłniihii áádóó] kin bii' sohodizin bił haz'ą́ągi siláo binanit'a'í índa aláahgo nááda'iiłniihii díí deidiizts'ą́ą'go, Ha'át'íí lá ahayóí lá, haa lá hanééh lá, danízingo t'óó bił daahaada.
Nít'éé' ła' baa níyáago bił hoolne'go ání, Jó, diné yah adasoonilígíí kin bii' sohodizin bił haz'ą́ą́ góne' naazį́įgo diné nideinitin.
Áko kin bii' sohodizin yaa ádahalyáanii áádóó binanit'a'í ákǫ́ǫ́ yił yíkai, áádóó diné dahwíídínóołniiłgi baa jéda'jólnáago, daal'aadii áádę́ę́' hazhó'ó nídajizh'eezh.
Áko bił níjíkaigo, diné ándaha'áii bidááhdę́ę́' nidajizh'eezh. Áádóó aláahgo náá'iiłniihii nabídééłkidgo,
ábíłní, Da' doósh díí yízhíhígíí ts'ídá doo bee nináádadí'nóohtįįłgóó bee nihá dahwiil'a' da? Ákondi bee nida'nohtinígíí Jerúsalemgi t'áá át'éé nít'éé' daa'niihgo ádaahłaa, áko éí diné dasiilyį́įgo bidił bee nihik'i hodidoot'ááł biniyé ádaaht'į́.
Nidi Peter áádóó daal'aadii hadaasdzíi'go ádaaní, Diné biláahgo Diyin God ts'ídá bik'eh dahoniil'į́į dooleeł.
Tsin bąąjį' Jesus dah dahidoołt'e'go dasoołhínígíí, danihizhé'é yę́ę biDiyin God náábidiisá.
Ízrel dine'é łahgo át'éego Diyin God yich'į' tsíńdahidookosgo áádóó bibąąhági ádaat'éii bá yóó'iididoo'áałgo bá ashja'ósin dooleeł biniyé Jesus, Aląąjį' Sizíinii índa Yisdá'iiníiłii nilį́į dooleełgo Diyin God binish'náájí dah yineesdá.
Áko nihí díí ádahóót'įįdígíí daníil'į́į'go baa dahwiilne', Níłch'i Diyinii ałdó' yaa halne', éí Diyin God yik'eh dahół'íinii yeidiní'ą́.
Áko díí deidiizts'ą́ą'go, t'áá íiyisí yik'ee bádahazhchįįdgo nidahodiiltsxił daniizį́į́'.
Nidi diné ándaha'áii ła', Férisii nilíinii, Gaméíliyel yolyé, éí bee haz'áanii yína'niłtinii índa diné t'áá át'é yił nilíinii nilį́, éí yiizį'go t'óó kónígháníjį' ídahooł'aahii ch'ídoot'ishgo yee hooł'a'.
Áko áhodííniid, Ízrel dine'é nohłíinii, díí diné tídadidoohłíłígíí t'áá íiyisí bits'ąą ádaa ádahołyą́.
Háálá díí yoołkáłígíí t'ah bítséedi Thúdas, ayóó át'éii nilį́įgo ádá yálti'go á yiizį', áko diné łą́ bidiikai, dį́įdi neeznádiin yilt'éego daats'í, nidi bi'diisyį́, áádóó t'áá ałtso bikéé' dah diikai yę́ę tabidi'nooskaadgo t'áadoo nídaasdlį́'í da.
Áádóó bik'ijį', daho'dólta'gi yoołkááł yę́ędą́ą́', Gáliliidóó Júdas haníí'dóó nídii'na'go, diné ła' ádííyii'nil; éí ałdó' ájídin, áko hódahółníihgo hakéé' dah diikai yę́ę t'áá ałtso tabidi'nooskaad.
Áko k'ad áhoot'éhígíí binahjį' ánihidishní, Díí hastóí t'áadoo baa nídaaht'íní, bíni'dii naakai, háálá díí nahat'á índa díí naanish diné t'éiyá bits'ą́ą́dóogo, ts'ídá bik'eh hodidoodleeł,
nidi Diyin God bits'ą́ą́dóogo, ts'ídá doo bik'eh dadoohdle' át'ée da. Diyin God bits'ą́ą́jí danohłį́įgo nihéédahodoozįįłgo da'át'é!
Áko t'áá ákót'ée dooleeł dahodííniid, áko daal'aadii hágo deidííniidgo nídeineesxaal áádóó Jesus bízhi' bee doo hanáádazdoodzihgóó há yee dahooł'a'go hwéédeideezhchid.
Áko diné ándaha'áii áłah nilínígíí bits'ą́ą́' dashdiikaigo, Jesus bízhi' biniinaa doo ił ídlį́ bik'ee ti'dahodzooznii'ígi bą́ą́h da'jílį́įgo hąąh tsíhodeeskézígíí baa hoł dahóózhǫǫd.
Áádóó t'áá ákwíí jį́ kin bii' sohodizin bił haz'ą́ą́ góne' índa dahooghangóó t'áadoo ádahozdiilzéhí nidazh'nitin áádóó Jesus Christ baa nidahojilne'.
Áko íídą́ą́' yoołkáłígíí biyi' ídahooł'aahii lą'í yileełgo, Jew dine'é danilíinii Gríik bizaad yee yádaałti'ii saad dahasłį́į'go Hííbrew dine'é yaa nídaast'įįd, háálá bitahdóó asdzání bąąh ádahasdįįdígíí t'áá ákwíí jį́ bitaa nída'a'nihii doo baa ádahayą́ą da hazlį́į́'.
Ákohgo naakits'áadahígíí éí ídahooł'aahii t'áá át'é áłah ádayiilaago ádeidííniid, Ch'iyáán nidei'niih doo biniyé Diyin God bizaad nahjį' nidadidiit'áłígíí doo bohónéedzą́ą da.
Éí bąą, nihik'isóó, hastóí tsosts'id yilt'éego yá'át'éehgo ch'ídabi'dit'áahii, áádóó Níłch'i Diyinii bii' hadadeezbinii índa t'áá íiyisí dahóyáanii nihitahdóó bits'ánóhníiłgo díí naanish bich'į' nidadii'nił.
Nidi nihí t'éiyá t'áadoo hodiniitłóhí sodizin índa Diyin God bizaad bee nida'niitinígíí doo bik'i didiikah da.
Éí ha'oodzí'ígíí diné áłah silį́'ígíí t'áá ałtso bił yá'ádaat'ééh, áko Stephen éí diné bi'oodlą' bidziilii índa Níłch'i Diyinii bii' hadeezbinii nídeidiiłtį́, áádóó Philip, áádóó Prákorus, áádóó Naikéínor, áádóó Táíman, áádóó Pármiinas nídeidiinil, índa Ántiyakdę́ę́' Nikoléíyas, Jew dine'é binahagha' yidiiyáá nít'é'ígíí ałdó' nídeidiiłtį́.
Díí daal'aadii yidááhdóó yił nidaaskai, áko éí sodadilzingo yik'i dah dahideesnii'.
Áko Diyin God bizaad k'ee'ąą dínéesą́, áádóó Jerúsalemgi ídahooł'aahii t'áá íiyisí k'ee'ąą deeshzhiizh índa nááda'iiłniihii t'óó ahayóí na'nitin woodláanii yik'eh dahół'íinii daazlį́į́'.
Áádóó Stephen, oodlą' bee aa hodzódlí índa adziil bee bik'ihodzisdli'go, bik'ee t'óó ił ahayóigo ádahooníiłii áádóó Diyin God bibee adziilii bee béédahózinii diné bitahgóó yaa naayá.
Nidi diné Béédadeeshchidii yolyéhígíí áłah nádleehdóó ła', áádóó Sairíinii hoolyéédę́ę́' dine'é índa Alezáandriya hoolyéédę́ę́' dine'é, Silíshiya índa Éízha hoolyéédę́ę́' dine'é ałdó' ła', nidahaaskaigo Stephen yił ałghada'dit'áahgo yaa nídiikai.
Nidi bee hódzáanii áádóó Níłch'i Diyinii hahoyiisdzí'ígíí doo yik'eh dadódle' át'ée da.
Áko t'áá nant'inee t'áá ádzaagóó diné hak'i dahodidoo'áałii ła' shódayoost'e', áádóó éí ádaaní, Saad doo adaaníinii éí Mózes índa Diyin God bee bik'ijį' hadziidziihgo dahosidiits'ą́ą́'.
Diné áádóó diné yá aląąjį' naazíinii índa bee haz'áanii yínda'niłtinii yádahóółchįįdgo, hach'į' dah diijée'go dahasił, áádóó diné ándaha'áii bidááhdóó nidahazlóóz,
áádóó t'áá ádzaagóó hak'i dahodidoo'áałii ákwii yił daaskai, éí ádaaní, Díí diné t'áadoo áhodiilzéhí díí hodiyingo haz'ą́ągi índa bee haz'áanii yik'ijį' yáłti',
háálá, Díí Jesus Názarethdóóígíí éí díí hodiyingo haz'ánígíí íidoołdįįł, áádóó Ízrel dine'é bi'é'él'į', Mózes nihaidiní'áanii łahgo át'éego ánéídoodlííł, jiníigo dahosidiits'ą́ą́'.
Áko diné ándaha'áii yił naháaztánígíí t'áá ałtso dahodiniilgęęzhgo, hanii'jį' diyingo naal'a'í binii' nahalin silį́į'go dayiiłtsą́.
Ákohgo aláahgo náá'iiłniihii Stephen ííłní, Ádaniłnínígíísh t'áá aaníí?
Áko Stephen haadzíi'go ání: Shik'isóó, shahastóí danohłíinii, dashíínółts'ą́ą́'. Nihizhé'é yę́ę Éíbraham, t'ah doo Héíranjį' iinééhgóó, Mesopotéímiyagi naaghá yę́ędą́ą́', Diyin God bits'ádi'nílíidii bich'į' yit'íní í'diilyaa,
áádóó bich'į' haadzíi'go ání, Nikéyahdóó índa nik'éí bitahdóó haninééh, áádóó kéyah bii' ná'adideeshnihíjį' díínééł.
Áko Kaldíya dine'é bikéyahdóó hajíínáago, Héírangi kénááhojit'į́į́ nít'éé'. Áádóó hazhé'é yę́ę daaztsą́ą́dóó bik'ijį', Diyin God bik'ehgo díí kéyah biyi' kéédahoht'ínígíí biih jííná,
áádóó éí kéyahígíí bikáa'gi hóó' dooleełii doo ła' hainíláa da, hakee' bíighahgo bikáá' nizhdidool'is nidi dooda, azhą́ íídą́ą́' ha'áłchíní t'ah doo haleeh da nidi, hó áádóó ha'áłchíní náás ahoolchííłgóó daabíí' dadooleełgo haidiní'ą́.
Díígi át'éego Diyin God haadzíí', Na'áłchíní ahoolchíłígíí náánáła' kéyahdi dé'éyóní danilį́įgo kéédahat'į́į doo, áadi kéédahat'íinii naa'nil ádahodoolííł, áádóó atídahał'į́įgo dį́įdi neeznádiin nídoohah.
Nidi ákwe'é dine'é naa'nil ádahoolaaígíí baa nídéesht'įįł, áko éí bik'ijį' índa áádę́ę́' ch'ídahizhdoonéełgo, díí kwe'é haz'ánígi shich'į' nidahojiłáa doo, níigo Diyin God haadzíí'.
Diyin God ąąh náhineeshgizh bee Éíbraham yił ałha'deet'ą́. Áko Éíbraham éí Áízak há yizhchį́įgo áádóó tseebíí yiską́ągo yąąh néineeshgizh, áádóó Áízak éí Jéíkab há yizhchį́, ákohgo índa danihizhé'é yę́ę éí naakits'áadah dine'é yiląąjį' naazį́į́ nít'é'ígíí Jéíkab bá niheezhchį́.
Áko alą́ąjį' danihizhé'é yę́ę Jóseph dayoołch'į́įdgo Ííjipgóó nidahwiisnii', nidi Diyin God hoł hólǫ́ǫ́ nít'éé',
áko bik'ee ti'hwiizhdoonihii t'áá ałtso yits'ą́ąjį' yisdáhóółtį́, índa Ííjipgi aláahgo naat'áanii nilíinii Féro yolyéhígíí bił jílį́įgo índa bee hódzáanii hwee hólǫ́ǫgo áhoolaa, áko Féro éí Ííjip kéyahgi índa bighan haz'ą́ągi t'áá ałtsoní binanit'a'í jílį́įgo áhoolaa.
Áádóó Ííjip índa Kéínan kéyahgi t'áá át'éé nít'éé' hodííchįįd, índa ayóó át'éego ti'dahojoonííh, áko danihizhé'é yę́ę, dayíłkįįd dooleełii t'áá bá bídin hóyéé' nít'éé'.
Nidi Jéíkab éí Ííjipgi tł'oh naadą́ą́' hólǫ́ǫgo jíínii'go danihizhé'é yę́ę éí átsé ákóyaa dajííł'aad.
Áádóó naakidi aleeh góne' ákóyaa náájíkaigo Jóseph bił hajííjéé' nilį́įgo hach'į' ádééhooszįįd, áko Féro éí Jóseph yił háájéé' yééhoosįįd.
Áádóó Jóseph bizhé'é Jéíkab índa bik'éí danilíinii t'áá ałtso, tsosts'idiindóó ba'aan ashdla' yilt'éego, hágo yiłníigo yíká i'ííł'a',
índa Ííjip góyaa Jéíkab ajíínáago t'áá áadi dadziztsą́. Danihizhé'é yę́ę ałdó' t'áá áadi daneezná,
áko Shííkemgi nidaho'diishjaa'go, ákwe'é tséní'ootséél góne' yóó'ádaho'diilyaa, éí Éíbraham jílíinii Héímor biye'ké béeso baazhnínilgo tséní'ootséél baa nidziisnii' nít'éé'.
Nidi Diyin God éí Éíbraham yeidiní'áanii bohodoolníłígíí bich'į' hoolzhishgo, Ííjipgi Éíbraham bidine'é k'ee'ąą dínéest'ą́ągo t'óó ahayóí silį́į́'.
Ákohgo índa Íijip dine'é aláahgo binanit'a'í, Jóseph doo yééhósinii naat'áanii náánásdlį́į́'.
Éí nihidine'é yę́ę na'adlo' yee atídayííł'įįdgo danihizhé'é yę́ę bada'áłchíní yázhí dadínóonééł biniyé t'áákáajį' ch'ídahohjááh, deiłníigo.
Ákwe'é hoolzhish yę́ędą́ą́' Mózes ho'dizhchį́įgo t'áá íiyisí jízhóní. Hazhé'é bighangi haa áháyą́ągo táá' nídeezid,
áádóó t'áákáajį' ch'ího'deeltį́įgo, Féro bitsi' náhodiiłtį́įgo t'áá bí biyáázh jílį́ nahalingo honeesą́.
Áko Mózes éí Ííjip dine'é bibee hódzáanii t'áá át'é bíhodi'yiil'ą́ą́', áádóó hazaad índa hanaanish bee ayóó ájít'é dzizlį́į́'.
Dízdiin honááhaigo hak'isóó danilíinii éí Ízrel ba'áłchíní bitaa deeshaał jiniizį́į́'.
Áko ła' atíbi'dil'į́įgo jiiłtsą́ągo bich'ą́ą́h ajííyáago Ííjip diné nilíinii bił niizhníłts'ingo k'éézhdiidlaa.
Jó, dahak'isóó t'áá hó hanahjį' Diyin God yisdábidooniłígíí yaa ákodanízin hanii jiniizį́į́', nít'éé' doo yaa ákodanízin da lá.
Biiskání ła' ałk'i náánéílwod léi' baazhníyá, áko k'é ná'ahididoo'niił biniyé kóbijiní, Shoo, hastóí, ałk'isyee' nohłį́, ha'át'íishą' biniyé atí'ahoł'į́?
Nidi bik'is bąąhági ííł'į́ nít'é'ígíí nahjį' honíyilgo áháłní, Háishą' nihinanit'a'í nílį́įgo áádóó nihá nihoyí'aahgo ániilaa?
Da' adą́ą́dą́ą́' Ííjip dine'é ła' síníłhį́ yę́ęgi át'éego shíísh ałdó' shidiyííłhééł?
Áko díí bee ha'oodzí'ígíí biniinaa Mózes dashdiilwod, áádóó kéyah Mídiyan hoolyéedi dé'éyóní jílį́įgo áadi haye' naaki há yizhchį́.
Áadi dízdiin honááhaidóó bik'ijį', Dził Sáínai binaagóó honoojíigi, dówózhii biyi'dóó kǫ' dah nídíno'go biyi'dóó diyingo naal'a'í hach'į' ííshjání í'diilyaa.
Áko Mózes éí bik'izhníghalgo bik'ee t'óó hoł ahóóyóí, áko áhánídóó jidínóoł'įįł biniyé bich'į' nizhníyá, nít'éé' Bóhólníihii haadzíi'go jidiizts'ą́ą'go ání,
Shí danizhé'é yę́ę biDiyin God nishłį́, Éíbraham biDiyin God, áádóó Áízak biDiyin God, índa Jéíkab biDiyin God nishłį́. Áko Mózes hatah hoditłidgo jidídóo'įįłgi bíká jíítiid.
Nít'éé' Bóhólníihii áháłní, Nikee' hadiidlé, háálá sínízínígi hodiyingo haz'ą́.
Ííjipdi shidine'é ti'dahooníihgo t'áá aaníí yiiłtsą́, áádóó dadi'níigo diséts'ą́ą́', áko yisdádeeshnił biniyé hadááyá. Áko tį', k'ad Ííjipgóó nándeesh'aał.
Díí Mózes, Háishą' nihinanit'a'í nílį́įgo áádóó nihá nihoyí'aahgo ániilaa? dahałníigo doo dahoniizį́į' daígíí, t'áá éí Diyin God naat'áanii índa yisdázhdooniłii jílį́įgo áhoolaa, dówózhii biyi'dóó diyingo naal'a'í hach'į' í'diilyaii binahjį' hóół'aad.
Mózes éí Ííjipgi áádóó Tónteel Łichíí' yolyéego siyínígíí bik'ee t'óó ił ahayóigo ádahooníiłii índa Diyin God bibee adziilii bee béédahózinii ííł'į́įgo honí'eezh, índa honoojíidi dízdiin nááhaijį' nijildeehgo ałdó' ákódzaa.
Díí Mózes éí Ízrel dine'é áyidííniid, Bóhólníihii nihiDiyin God shííł'aadígi át'éego nihik'isóó bitahdę́ę́' bá halne'ii ła' nihich'į' yidooł'aał [éí dadidoohts'į́į́ł].
Díí lá Mózes, honoojíidi áłah azlį́į'gi danihizhé'é yę́ę bił diyingo naal'a'í Dził Sáínaidi hach'į' haadzíi'ii ájít'į́ ni; éí saad hináanii nihá hwee hazlį́į'go nihaazhdiní'ą́.
Danihizhé'é yę́ę doo hak'eh dahół'į́į́góó, nahjį' hódeizyilgo, nát'ą́ą́' Ííjip góyaa atsíńdaazkééz,
áko Éran yich'į' hadaasdzíi'go ádadííniid, Diyin nihilą́ąjį' hoo'į́į dooleełígíí nihá ádadíílííł, háálá Mózes, Íijipdóó ch'ínihiní'eezhii, háájí shį́į́ dzizlį́į'go doo nihił béédahoozin da.
Áko íídą́ą́' béégashii yáázh yida'iilaa, áko be'elyaii yich'į' nááda'iiłniih áádóó t'áá bí bíla' yee ádayiilaii yaa bił dahóózhǫǫd.
Nidi Diyin God hats'ą́ąjį' ádzaago yá biyi'di hiníláii bich'į' nidahojiłáa doogo yaa hodiní'ą́, t'áá Diyin God yá dahalne'ii binaaltsoos yik'eda'ashchį́ yę́ęgi át'éego: Jó, Ízrel dine'é nohłíinii, da' nihíísh honoojíidi dízdiin nááhaijį' nidaaldlooshii nidaaztseedígíí áádóó náádahaniihii hanii shich'į' náádahołniih nít'éé'?
Áádóó Mólak diyin bidi'níinii biníbaal nidaah'áá nít'éé', áádóó Rémfan, diyin bidi'níinii bisǫ' nidaah'áá nít'éé'; éí be'elyaii bich'į' nidahohłáa doogo ádaahłaa, áko shí t'éiyá Bábilan bilááhgóó anihidínéeshkał.
Danihizhé'é yę́ę honoojíidi níbaal bii' hodílzinii éí neeznáago bik'eh ó'oo'níiłii bee bééhániihii bii' sinilii bił hólǫ́, t'áá Diyin God éí Mózes t'áá jiiłtsánígíí bik'ehgo ádíílííł ho'doo'niid yę́ęgi át'éego ályaa.
Jó, éí danihizhé'é yę́ę bitah hoolzhishgo náás deiní'ą́. Diyin God éí ał'ąą dine'é kéyah yikáá' kéédahat'į́ yę́ędóó nahjį' hainííłkaadgo danihizhé'é yę́ę bíí' daazlį́į́'. Áko Jáshowa hoo'ishgo níbaal bii' hodílzinii éí kéyah biih dadziz'ą́. David naat'áanii nilį́ yę́ęjį' ákwii si'ą́ą́ nít'éé'.
David éí Diyin God bił jílį́į́ nít'ée'go Jéíkab biDiyin God hólǫ́ǫ dooleełgi áhozhdoolííł biniyé jííkeed.
Nidi Sálamanda Diyin God yá kin áyiilaa.
Ákondi Aláahgo Ayóó'ájít'éii yílá bee kin ályaii doo bii' kééhojit'į́į da; Diyin God yá halne'ii ánínígi át'éego:
Yádiłhił éí shibik'i dah asdáhí bikáá'dóó nahash'áii át'é, áádóó nahasdzáán éí shibik'i dah adées'eezí át'é. Kin hait'éé shį́įshą' shá ádadoohłííł? níigo Bóhólníihii haadzíí', Éí doodago haa yit'éego haz'ą́ągishą' hanáshyį́įh doo?
Da' doósh díidíígíí t'áá ałtso shíla' bee ádaashłaa da?
Ák'eha'į́ bee nihik'os daniłdzilii, nihijéí doo binídahaz'áii índa nihijaa' doo daalzį́į'ii nidahonohłinii, ts'ídá t'áá áłahjį' Níłch'i Diyinii bich'į' dooda bee nidasoołtee'. T'áá danihizhé'é ádaadzaa yę́ęgi át'éego ádaaht'į́.
Danihizhé'é yę́ęshą' Diyin God yá dahalne'ii háidíígíí t'áadoo atídayiilaa da? Jó, éí Ts'ídá T'áá Ákogi Át'éii doogáłígíí t'áá bilą́ąjį' baa dahojoolne'ii nidahodiztseed, áko doogááł hodoo'niid yę́ę ninádasidoo'ą́ągo dasoołhį́,
jó, azhą́ diyingo nidaal'a'í bee haz'áanii nihaa deideez'ą́ą nidi t'áadoo bik'eh dahosooł'įįd da.
Áko díidíígíí deidiizts'ą́ą'go, t'áá íiyisí yik'ee bádahazhchįįdgo háhgóó shį́į́ hach'į' biwoo' ahídeidiłk'ash.
Nidi Stephen, Níłch'i Diyinii hwii' hadeezbingo, yá'ąąsh góde jidiniilgęęzhgo Diyin God bee bits'ádi'nílíidii, áádóó Jesus éí Diyin God binish'náájí sizį́įgo jiiłtsą́,
áko ájíní, Jó'akon, yá'ąąsh ąą át'éego, Diné Silį́į'ii Diyin God binish'náájí sizį́įgo yish'į́.
Nidi yéego hadadeeshghaazh áádóó bijeeyi' dáádadeeshchidgo t'áá łahjį' hach'į' dah diijée'go
kintahdóó ch'ídahazdzį́į́z. Áadi hoł nidadzisne', áádóó hak'i dahodii'áanii dabi'éé' éí dinééh léi' Saul yolyéego yiyaajį' adayiiznil.
Áádóó Stephen hoł nidzílne'go, Bóhólníihii józhíigo sozdilzingo ájíní, Bóhólníihii Jesus, shii' sizíinii nídiilé.
Áko nitsizhdinígo'go yéego hadzoodzíi'go ájíní, Bóhólníihii, díí bąąhági ádashił'ínígíí doo bik'ijį' síníł'ą́ą da doo. Áádóó ákózhdííniidgo ájídin.
Áko Stephen daaztsánígíí Saul bił t'áá áko. Éí bijį́į́dóó Jerúsalemgi da'oodlání áłah nádleehii t'áá íiyisí atídabidil'į́įgo hodeeshzhiizh. T'áá ádzíłtso Judíya índa Samériya kéyahgóó tahodi'nooskaad, t'áá hazhó'ó daal'aadii éí t'áá dooda.
Hastói dahodísinii ła' Stephen yóó'ádayiilaago t'áá íiyisí haa yínííł danilį́įgo atínídadindleeh.
Nidi Saul t'áá daakinígi yah ahigháahgo, diné áádóó asdzání ch'íyiidzį́įsgo awáalyaa góne' yah ayiiníiłgo da'oodlání áłah nádleehii t'áá íiyisí atííł'į́įgo yaa naaghá.
Áko tahodi'nooskaadígíí saad baa dahojilne'go tádazhdookai.
Philip, éí Samériyadi kin haal'áá léi' góyaa jiníyáago, ákwe'é Christ bee bił nahodzisne'.
Áko diné t'óó ahayóí Philip áníinii deidiizts'ą́ą'go áádóó Diyin God bibee adziilii bee béédahózinii baa nijigháhígíí dayiiłtsą́ągo, bee hadziisdzíi'ii aheełt'éego nitsídaakeesgo há deidiizts'ą́ą́'.
Diné lą'í níłch'i danchxǫ́'ígíí biyi' dahólónígíí bii'dę́ę́' hadahidilgháashgo hadahaazhjéé'; doo bitah nidahwii'nánígíí índa nida'niłhodígíí ałdó' hadaałt'é áńdaalyaa.
Áko ákwe'é kin haal'áhígi diné t'áá íiyisí bił dahózhǫ́.
Nidi díí bítséedi diné léi', Sáíman joolyéego, kin haal'áagi álíleego na'adlo' bee nahojiłáago ayóó át'éego ádá yájíłti'go Samériya dine'é t'óó bił adahayóigo ádzósin nít'éé' lá.
Áko a'oh ádaat'éédóó aláahgo ádaat'éejį' t'áá ałtso dabíists'ą́ą'go ádaaní, Díí diné éí Diyin God bibee adziilii Ayóó'át'éii yolyéhígíí át'į́į́ lá.
Áko dabíists'ą́ą́', háálá álíleego na'adlo' yee nahałáago diné t'óó bił adahayóí áyósingo nízaadgóó nihoolzhiizh.
Nidi Philip, éí Diyin God bee bóhólníihgo bił haz'áanii áádóó Jesus Christ bízhi' baa hojilne'go t'óó ahayóí dayoosdląąd, áádóó diné índa asdzání tó bee dabi'doolzį́į́'.
Sáíman t'áá bí ałdó' oosdląąd, áko tó bee bi'doolzį́į'go Philip yidiiyá. Áko álílee k'ehgo ádahooníiłii índa Diyin God bibee adziilii bee béédahózinii yaa naagháago yiníł'į́įgo, bik'ee t'óó bił ahóóyóí.
Ákohgo Jerúsalemgi daal'aadii éí Samériya dine'é Diyin God bizaad yaa dadzoozlí'ígíí dayíínii'go, ákǫ́ǫ́ Peter áádóó John adeis'a'.
Áadi ní'áazhgo Níłch'i Diyinii biih dahodooleeł biniyé bá sozdoolzin,
háálá łá'í nidi doo ła' bee haleeh da lá, nidi Bóhólníihii Jesus bízhi' t'éí bee tó bee dabi'doolzį́į́' lá.
Áko yik'i dah dahidilníihgo Níłch'i Diyinii biih dahwiizle'.
Nít'éé' Sáíman, daal'aadii ak'i dah dahidilníhígíí binahjį' Níłch'i Diyinii aa hidit'aahgo yiyiiłtsą́ągo, béeso yee yooskango
ííłní, Shí ałdó' éí bee óhólníihii shaa dinoh'aah, áko t'áá háiida bik'i dah dahidishníihgo Níłch'i Diyinii biih dahwiileeh doo.
Nidi Peter áhodííniid, Nibéeso t'áá bił ánídįįh, háálá Diyin God eidiyii'aahii béeso bik'é nidííléełgo tsídíníkééz!
Díí ádei'níłígíí t'áá bighąądígi nidi doo nídéét'i' da, háálá Diyin God nijéí yiníł'į́įgo doo bił ákwii át'ée da.
Éí bąą nichǫ́'ógo tsídíníkézígíí łahgo át'éego bąąh tsíńdíkeesgo Diyin God néinikąąhgo, T'áá shiyi'ídi doo ákǫ́ǫ́ tsídíkéezii shá yóó'adí'aah, bidiní.
Háálá ak'e'diniih bee nił niiłch'iihii nii' hééł lá, índa bąąhági át'éii ádíniistł'ǫ́ǫ́ lá.
Áko Sáíman haadzíi'go ání, Bóhólníihii shá náohkąąh, áko eii bee haohdzí'ígíí doo shik'i hwiidooleeł da.
Áko ákwe'é Peter áádóó John oo'íinii k'ehgo haleebee nahasne', áádóó Bóhólníihii bizaad baa hojoolne'dóó bik'ijį' Jerúsalemgóó níjoot'ashgo, Samériya dine'é lą'í bikin dah naazhjaa'góó hane' yá'át'éehii baa hojoolne'.
Bóhólníihii bidiyingo naal'a'í ła' Philip yich'į' haadzíi'go ání, Nídiidáahgo, shádi'áahjigo Jerúsalemdóó Géízagóó atiiníjį' dínááh. Éí honoojíígóó atiin.
Áko nízhdii'na'go dashdiiyá. Nít'éé' diné léi', yúnak nilį́įgo t'áá íiyisí bóhólnííh, Iithiyópiyadóó asdzą́ą́ naat'ááh Kándasii yolyé, éí binaalye'é t'áá ałtso bá baa áhojilyą́, áko Jerúsalemdi Diyin God bich'į' nahozhdoołaał biniyé ákǫ́ǫ́ nijiyá,
áko Diyin God yá halne'ii Aizéíyah binaaltsoos jółta'go hatsinaabąąs bijáád naakiígíí bii' dah dzizdáago níjoodááł.
Níłch'i Diyinii éí Philip áyidííniid, Nílááh, tsinaabąąs bíighahgi ninínááh.
T'áá áko Philip áadi yílwod, nít'éé' Diyin God yá halne'ii Aizéíyah binaaltsoos yółta' lágo jidiizts'ą́ą'go ábijiní, Yíníłta'ígíísh t'áá bik'idi'yiitįįh?
Nít'éé' ání, Haash yit'éego bik'idi'deeshtį́į́ł? Ła'da yínashineestą́ą'go t'éiyá. Áko Philip ábizhdííniid, Wóshdę́ę́' hasí'néehgo shíighahgi dah nídaah.
Kót'éego Diyin God bizaad bee ak'e'ashchínígíí yółta' lá: Na'atseedjį' dibé yidlósígi át'éego, dibé yázhí t'áadoo áníní tábididoogishii yidááhdóó sizínígi át'éego, hazéé' t'áadoo ąą ájiilaa da.
Áko a'ohgo ájít'éii áho'diilyaago doo ákót'éégóó haa hwiiníst'įįd. Háishą' oochíiłii bii' jiinánígíí hazhó'ó yaa hodoolnih? Háálá nahasdzáán bits'ą́ąjį' hwii' sizíinii nídiilyá.
Áko yúnak éí Philip ííłní, Nanídíshkid, Diyin God yá halne'iishą' háí yaa halne'? T'áásh bí ádaa halne', náánáła' daats'í yaa halne'?
Áko Philip ayá'niiłti'go, díí Diyin God bizaad bee ak'e'ashchínígíí deezt'i'dóó Jesus baa hane' yá'át'éehii bee bił hojoolne'.
Áádóó t'áá náás jookahgo tó hólǫ́ǫ́ léi'gi jíkai, áko yúnak ání, Jó, ákǫ́ǫ́ tó! Tó bee shidi'doolzįhígíishą' ha'át'íí yidínóołtł'ah?
[Philip áháłní, Nijéí t'áá át'é bee iisínídląądgo lą́ą. Áko yúnak haadzíi'go ání, Jesus Christ éí Diyin God biYe' nilį́įgo wooshdlą́.]
Oołbąsii, Łį́į́' ni'ánílééh, bizhdííniid, áko Philip éí yúnak bił taah jíí'áazhgo tó bee jíísį́į́'.
Táyi'dę́ę́' háájísht'áazhgo, Bóhólníihii biNíłch'i Diyinii éí Philip néidiiłtį́, áádóó yúnak t'áadoo náhoołtsą́ą da, nidi bił hózhǫ́ǫgo nihináánádzá.
Nidi Azótas hoolyéedi Philip ho'diiltsą́, áko kin hadaas'áágóó kintah ch'íjiigháahgo hane' yá'át'éehii baa nahojilne'go Sesaríyagi jiníyá.
Nidi Bóhólníihii bídahooł'aahii bich'į' Saul t'ahdii ádééhooldzíidgo índa nidootsił nízingo, aláahgo náá'iiłniihii yaa níyáago,
Damáskasgi Jew dine'é áłah nídaadleehii bich'į' naaltsoos há hadadidoolníiłgo bíjííkeed, Damáskasdę́ę́' diné índa asdzánída Bóhólníihii bik'ehgo honít'i'góó dayíkáhígíí ła' bik'ízhníyáá ládą́ą́' bidazhdootł'oołgo Jerúsalemjį' nízhdoo'ish biniyé.
Ákǫ́ǫ́ joogááł, nít'éé' Damáskas t'áá áhání hadziihgo t'áadoo hooyání yá'ąąshdę́ę́' hanaagóó łe'díídláád.
Áko ni'jį' ajíígo'go ła' hadzoodzíi'go jidiizts'ą́ą́', Saul, Saul, ha'át'íishą' biniyé atíshíł'į́?
Áádóó ájíní, Bóhólníihii, háishą' ánít'į́? Nít'éé' Bóhólníihii áhodííniid, Jesus atíníł'ínígíí ásht'į́; [t'áá íiyisí bik'e'ashch'íi'go deeníinii bik'ą́ą́h dziyítaałgo ánít'į́.
Áko hatah hoditłidgo áádóó t'óó hoł ahayóigo ájíní, Bóhólníihii, ha'át'íísh baa nizhdoogaał shííní'ní? Áko Bóhólníihii áhodííniid,] Nídiidáahgo kin haal'áajį' dínááh, ákwe'é baa nidíínaałii bee nił hodoonih.
Diné bił jookahígíí t'áadoo ła' dayiiłtsą́ą da nidi, iinéé' t'éí deidiizts'ą́ą'go t'áadoo yee hadaodziihígóó naazį́.
Saul nízhdii'na'go jideezghal, nít'éé' doo ajoo'į́į da, áko hála' dayiiłtsoodgo dah dahodiilóozgo Damáskasgi hoł daaskai.
Áko doo ajoo'į́į dago, t'áadoo ajiyání índa tó nidi doo jidlą́ą́góó tágí jį́ azlį́į́'.
Áádóó Damáskasgi oodlání nilíinii, Ananáíyas yolyéego kééhat'į́. Éí bił áhoodzaago Bóhólníihii ábíłní, Ananáíyas. Áko ájíní, Bóhólníihii, jó, kǫ́ǫ́ sédá.
Áádóó Bóhólníihii hach'į' haadzíi'go ání, Nídiidáahgo kin bita'atiin K'éhézdon hoolyéejį' dínááh, ákwe'é Júdas bighangi ła' Saul joolyéego Társasdę́ę́' nijighá, éí bína'ídídííłkił, háálá ákwe'é sozdilzin.
Éí diné léi' Ananáíyas yolyéego yah iigháahgo, ajoo'į́ nízhdoodleeł biniyé hak'i dah deesnii'go hoł ádzaa.
Nidi Ananáíyas haadzíi'go ání, Bóhólníihii, díí diné Jerúsalemgi nidiyį́į́' danilíinii lą'ígóó atíyííł'įįd ha'níigo baa hane', diné lą'í yee shił dahoolne';
kwe'é nízhi' dayózhíigo sodadilzinígíí t'áá ałtso bida'dootł'óół biniyé aláahgo nááda'iiłniihii bee óhólníihii baa deideez'ą́ągo níyá.
Nidi Bóhólníihii áháłní, Ákǫ́ǫ́ dínááh, háálá ats'áhoníłtį́įgo chohwiideesh'įįłii jílį́, áko doo Jew dine'é danilíinii índa naat'áanii danilíinii, áádóó Ízrel dine'é bich'į' shízhi' bééhózingo ádajile' doo,
háálá lą'ígóó shízhi' biniinaa ti'hwiizhdoonihgo hoł bééhodeesįįł.
Áko Ananáíyas dah diiyáago hooghangi yah ííyáago hak'i dah deesnii'go ání, Shitsilí Saul, ííní'į́ nídíídleeł áádóó Níłch'i Diyinii nii' hadidoobį́į́ł biniyé níláhdę́ę́' yínáałgo Bóhólníihii Jesus nich'į' yit'íní í'diilyaaígíí naa shiníł'a'.
T'áá áko hanáá' bik'i ni'níkę́zígíí azhool nahalingo bąąh ni'diiłdáazgo ajoo'į́ nídzísdlį́į́'. Áko nízhdii'na'go tó bee ho'doolzį́į́',
áádóó ajííyą́ą'go bee hatah náhóółdził. Saul éí Damáskasgi ídahooł'aahii yił naháaztą́ągo díkwíí shį́į́ biiską́.
T'áá áko kin bii' áłah nída'adleehgóó, Christ éí Diyin God biYe' nilį́, jiníigo Jew dine'é bił hojilne'go baa nízdiidzá.
T'áá ałtso hazaad deidiizts'ą́ą'go t'óó bił adahayóigo ádadííniid, Jerúsalemdi díí yízhí dayózhíigo sodadilzinígíí ádooldįįł nízingo atííł'į́į́ nít'é'ígíí da' doósh éí át'į́į da? Índa ła' bidazh'dootł'óołgo aláahgo nááda'iiłniihii baazhdoo'ishísh doo biniyé jiníyáa da?
Nidi t'ah aláhídi át'éego Saul bidziil yileełgo Damáskasgi Jew dine'é kéédahat'ínígíí, Díí t'áá aaníí Christ nilį́, yiłníigo t'áadoo yee hadaodziihígóó áyiilaa.
Áko lą'í yiską́ą́dóó bik'ijį' Jew dine'é dahodiyoołhéełgo hodahodeez'ą́,
nidi Saul hohodeest'ánígíí hoł bééhoozin. Áko dahodiyoołhééł biniyé jį́įgo áádóó tł'ée'go béésh dáń'dadilkałgóó háká dadéez'į́į́',
nidi tł'ée'go kin haal'á ditą́ągo binaa ahéé'ítł'in góyaa ts'iizis bii' dzizdáago ídahooł'aahii hadah adahazlo'.
Áko Jerúsalemgi jiníyáago ídahooł'aahii bidideeshááł ch'ééh jinízin, háálá íhooł'aahii dzizlį́'ígíí doo dayoodlą́ą́góó t'óó hwéédaaldzid.
Nidi Bárnabas hodiiyáago daal'aadii yich'į' hoł ní'áázh, áko daal'aadii yił hoolne'go ání, Saul joogááł nít'éé' Bóhólníihii jiiłtsą́ągo hach'į' haadzíí', áko t'áadoo náhoniyésí Damáskasgi Jesus bízhi' bee nahodzisne' lá.
Áádóó Jerúsalemgi bił nidzíiztą́ągo bił tázhdíkááh,
t'áadoo náhoniyésí Bóhólníihii [Jesus] bízhi' bee hojilne'go, índa Jew dine'é danilíinii Gríik bizaad yee yádaałti'ígíí bich'į' yájíłti'go bił ałghadazh'dit'ááh, nidi dahodiyoołhéełgo haa nidahaakai.
Áko ałk'isóó danilínígíí bił béédahoozingo Sesaríya góyaa hoł daaskai, áádóó Társasgóó adahas'a'.
Áko Judíyagóó áádóó Gáliliigóó índa Samériyagóó da'oodlání áłah nídaadleehii t'áá ałtso hasht'edadíít'e'go dabidziilgo ádaalyaa, índa Bóhólníihii deidísingo dahináago Níłch'i Diyinii yee hada'ólníigo k'ee'ąą deeshzhiizh.
Áko Peter t'áá ałtsogóó tázhdííyáago Lídagi Diyin God bidiyį́į́' kéédahat'ínígíí ałdó' baazhníyá.
Ákwe'é diné ła' Iiníyas yolyéé léi' bik'ízhníyá, bitah doo nahwii'náágóó t'óó sitį́įgo tseebíí nááhai lá.
Áko Peter áhodííniid, Iiníyas, Jesus Christ náánidiisá; nídiidáahgo nitsásk'eh hasht'éénídlééh. T'áá áko náhizhdiitah.
Áko Lídagi índa Shérangi kéédahat'ínígíí t'áá ałtso dahoołtsą́ągo Bóhólníihii yich'į' dah dahidiikai.
Íídą́ą́' Jápagi íhooł'aahii léi' Tábitha yolyéego naaghá, Tábitha éí Gríik k'ehjí Dórkas jiníigo óolyé, (éí Bįįh Yázhí óolyé). Díí asdzání lą'í naanish yá'át'éehii yaa naaghá, índa badahojoobá'íígíí lą'ígóó yíká análwo'go hiná.
Ákwe'é yoołkááł yę́ędą́ą́' hatah honiigaiigo dadziztsą́, áko táádeizgizgo ná'ádeídi nideistį́.
Lídadóó Jápajį' áhánígo, Peter áadi nijigháago ídahooł'aahii haa dahodiizts'ą́ą'go, T'áadoo na'áhozdilziidí nihaazhdoogááł, daaníigo nídahookąąhgo diné naaki hach'į' adeis'a'.
Áko Peter nídii'na'go hoł dah diikai. Áadi jiníyáago ná'ádeídi hoł yah aakai. Asdzání bąąh ádahasdįįdii t'áá ałtso daachago hwíighahgóó naazį́, Dórkas t'ahdii bitah naaghá yę́ędą́ą́' éétsoh índa éé' ádayiilaaígíí hach'į' nídeidéénil.
Nidi Peter, T'áá ánółtso ch'ínóhkááh, hałníigo nitsidinígo'go sodoolzin, áko ats'íís yich'į' niníyáago ání, Tábitha, nídiidááh. Áko deezghalgo Peter yiyiiłtsą́ągo neezdá.
Peter hála' yiyiiłtsoodgo náhodiidzį́į́z. Áko Diyin God bidiyį́į́' índa asdzání bąąh ádahasdįįdii hágo yidííniid, áko Tábitha hiná násdlį́į'go dayiiłtsą́.
Áko Jápagóó t'áá át'éé nít'éé' daa'nii'go lą'í Bóhólníihii dayoosdląądgo yaa dadzoozlíí'.
Ákódzaago Peter t'áá Jápagi ałdzéhí léi', Sáíman yolyéego, ba'ałk'ee dzizdáago lą'í yiską́.
Sesaríya hoolyéegi diné léi' Korníílyas yolyéego, neeznádiin siláo dah yikahii, Itáliyan bee wójíii, yinanit'a'í nilį́,
hodísinii nilį́ áádóó bighandóó danilíinii t'áá ałtso Diyin God deidísingo diné badahojoobá'íígíí lą'ígóó yee jooba'ii yee yíká análwo', áádóó t'áá áłahjį' Diyin God yich'į' sodilzin.
Wózhǫ́ yaa adeez'ą́ągo Diyin God bidiyingo naal'a'í ła' hoł yah iigháahgo jiiłtsą́. Éí, Korníílyas, hałníigo t'áadoo bahat'aadí hoł ádzaa.
Áko jidiniilgęęzhgo nídzísdzíidgo ájíní, Bóhólníihii, ha'át'íishą' biniyé yíníyá? Nít'éé' áháłní, Nisodizinígíí Diyin God ná yidiizts'ą́ą́' índa nee ajooba' bee áká anánílwo'ígíí yee nénálniih.
Áko k'ad diné ła' Jápagóó díł'áago Sáíman éí Peter ałdó' yolyéhígíí áádę́ę́' yił nídookah;
éí ła' diné, ałdzéhí nilį́įgo, Sáíman ałdó' yolyéego tábąąhgi bighan, ákwii ba'ałk'ee dzizdá. [Éí baa nidíínaałii bee nił hozhdoolnih.]
Áko diyingo naal'a'í hach'į' haadzí'ígíí dah diiyáago, há naal'a'í naakigo áádóó siláo, t'áá áłahjį' há naal'a'ígíí ła' hodísinii nilį́įgo, hágo bizhdííniid,
áko áhoodzaaígíí t'áá ałtso bee bił hojoolne'go Jápagóó ajííł'a'.
Biiskání kin haal'áhígíí t'áá áyídídę́ę́' bich'į' jookahgo, k'adę́ę ałné'é'aahgo Peter sodidoolzįįł biniyé kin bighą́ą'jį' haayá.
Áadi dichin dzizlį́į'go ajóyą́ą́' laanaa jiniizį́į́', nidi t'ahdii ch'iyáán ádeiléehgo hoł áhát'į́įgo
yádiłhił ąą át'éego, ha'át'íí shį́į́ níbaal ayóó áníłtélígíí nahalingo, t'áá dį́į́'dę́ę́' be'astł'ǫ́ǫgo ni'jį' nahííłtsoozgo jiiłtsą́.
Éí biyi'gi nidaaldlooshii [áádóó nidaaldlooshii báádahadzidii] áádóó nidaa'na'ii índa nidaat'a'ii t'áá ał'ąą ádaat'eełii jiiłtsą́.
Áko iinéé' ła' jidiizts'ą́ą'go áháłní, Nídiidááh, Peter; ła' naniłtseed áádóó ílghał.
Nidi Peter ání, Doodayéi, Bóhólníihii, háálá t'áá bóhólníhígíí índa doo deidą́ą́góó bee nihá haz'áanii éí ła' ts'ídá t'ah doo yishą́ą da.
Áko iinéé' náázdiizts'ą́ą'go ánááhodi'ní, Diyin God ha'át'íhída hasht'eyiilaii éí t'áadoo t'áá bóhólníhígíí át'é bidiníní.
Díí táadi ákónádzaago índa yádiłhił biih nááldoh.
Ákohgo Peter hoł áhoodzaaígíí ha'át'íí lá ááhyiłníí lá jiniizį́į'go t'óó hoł haada, nít'éé' jó'akon, Korníílyas bits'ą́ą́dę́ę́' diné dabi'deel'a'ígíí, Sáíman bighan yínda'ídíłkidgo ch'é'étiingi naazį́į́ lá,
áko nida'ídíłkidgo ádaaní, Sáíman t'áá éí ałdó' Peter yolyéhígíísh kwe'é sidá?
Áko Peter hoł áhoodzaaígíí baa nitsídzíkees, nít'éé' Níłch'i Diyinii áháłní, Jó'akon, diné tált'éego hádanidéez'į́į́'.
Nídiidáahgo hadaninááh, áko t'áadoo síníti'í bił dah diikááh, háálá shí dahoníł'a'.
Áko [Korníílyas bits'ą́ą́dę́ę́' diné dabi'deel'a'ígíí] bich'į' Peter hadajííyáago ájíní, Hádadóh'į́'ígíí éí shí ásht'į́; ha'át'íishą' biniyé noohkai?
Áko diné yíkaígíí ádaaní, Korníílyas, siláo neeznádiingo binanit'a'í jílíinii, diné t'áá ákogi ááníiłii índa Diyin God yidísinii jílį́įgo, Jew dine'é t'áá ałtso yá'át'éehgo haa ch'ídahwii'aahii jílį́, t'áá éí diyingo naal'a'í yee hooł'a'ii bik'ehgo haghandi díínáałgo saad nits'ą́ą́dóó jididoots'į́į́ł biniyé níká dah nihizhdiił'a'.
Áko Peter yah oohkááh jidííniidgo t'áá ákǫ́ǫ́ ha'ałk'ee dabiiską́. Biiskání nízhdii'na'go bił dashdiikai, Jápadóó ałk'isóó danilíinii ałdó' ła' hoł yíkai.
Náábiiskání Sesaríyadi jíkai. Korníílyas na'ólíigo bik'éí danilíinii áádóó dabich'ooní danilínígíí áłah áyiilaa lá.
Áko Peter yah ajííyáago, Korníílyas hadááh yílwodgo hach'į' nitsidinígo'go tsé'yaa neeshjool.
Nidi Peter náhodiidzį́įzgo áháłní, Yiizįįh; shí ałdó' t'áá diné nishłį́.
Áko bił ałch'į' yájíłti'go bił yah ajíí'áázh, nít'éé' lą'í áłah azlį́į́' lá.
Áko Peter hach'į' haadzíi'go ání, T'áá nihí nihił béédahózin, Jew dine'é náánáła' dine'é bił nijildeeh dooleełgo, éí doodaii' dabighangóó hootaa dajikai dooleełgo doo bee há haz'ą́ą da, ákondi Diyin God, diné ła' t'áá bóhólníhígíí índa danchxǫ́'í doo bidideeshniiłgóó shił ííshjání áyiilaa.
Éí bąą shaa íl'a'go t'áadoo dooda nisiní nihaa níyá. Áko nanihídíshkid, Ha'át'íísh biniyé shíká nida'sooł'a'?
Áko Korníílyas ání, Dį́į́' yiskánídą́ą́', [hodínísingo doo ashą́ą́góó] kojį' daats'í o'oolkidgo, wózhǫ́ yaa adeez'ą́ągo sodizin biniyé hoo'a'go shighan góne' sodiszin nít'éé'; jó'akon, diné léi' shidááhdóó bi'éé' bits'ádi'nílíidgo sizį́.
Nít'éé' ání, Korníílyas, Diyin God nisodizin yidiizts'ą́ą́', áádóó badahojoobá'íii bíká anánílwo'ígíí ná yénáálnii'.
Éí bąą Jápagóó adíł'áago Sáíman éí Peter ałdó' joolyéhígíí, hágo hodiní; éí diné ałdzéhí nilį́įgo Sáíman ałdó' yolyéego tábąąhgi bighan, ákwii ba'ałk'ee dzizdá. [Éí níyáago nich'į' hadoodzih.]
Éí bąą t'áá áko níká i'ííł'a', áko yíníyáhígíí yá'át'éhígi íinidzaa. Áko k'ad kóne' t'áá áníiltso Bóhólníihii yee ná haadzí'ígíí t'áá ałtso dadidiits'į́į́ł biniyé Diyin God binááł áłah niidlį́.
Áko Peter ayá'niiłti'go ání: K'ad t'áá aaníí shił bééhoozin, Diyin God doo ał'ohgo diné yaa nitsíkees da.
Nidi ał'ąą dine'é bitahdę́ę́' t'áá háiida hodísin áádóó t'áá ákogi ááníłígíí t'éiyá ádeidiit'aah.
Ízrel dine'é bich'į' hane' ájiilaaígíí, éí Jesus Christ binahjį' hane' yá'át'éehii bee ach'į' hózhóonii baa hojoolne'go (Jesus éí diné t'áá ałtso yee bóhólníihii nilį́į́ lá),
éí hane'ígíí t'áá íídą́ą́' nihił béédahózinii ááhdishní, John tó bee alzį́į́h baa nahodzisne'dóó bik'ijį' Gáliliidóó háát'i'ii éí Judíya kéyahgóó t'áá át'éé nít'éé' baa nahazne':
Diyin God éí Jesus Názarethdóóígíí Níłch'i Diyinii yee índa bee adziilii yee ats'éiníłtį́, áádóó yá'át'éehii yaa naagháago níłch'i bida'iiníziinii binanit'a'í atídabił'íinii t'áá ałtso hadaałt'é áńdeidle'go Diyin God bił hólǫ́ǫgo, tádííyáhígíí baa nahazne'.
Áko Jew dine'é bikéyahgi índa Jerúsalemgi baa nijiyáhígíí t'áá ałtso nihí dabíínáałii daniidlį́. Tsin yąąh dah dahodiiłt'e'go dahwiisxį́,
nidi tágí jį́ aleeh góne' Diyin God nááhodiisáago ho'doot'į́įgo áhoolaa,
doo diné t'áá ałtso dahoołtsą́ą da, nihí Diyin God nánihiizláa'ii t'éiyá dabíínáałii daniidlį́įgo, dadziztsą́ą́dę́ę́' náázdiidzáádóó bik'ijį' doodį́įłii índa doodlį́įłii hoł deiidą́ą́'.
Áko t'áá hó ánihijiníigo bich'į' nihijííł'aad, hane' yá'át'éehii bee diné bił dahołne', dahináanii índa daneeznáanii bá nihozhdoo'ááł biniyé Diyin God nihoníłtį́ dadohníigo, t'áá aaníí nihił béédahózingo baa dahołne'.
T'áá nááná hó, Diyin God yá dahalne'ii t'áá ałtso haa dahalne'go ádaaní, Diné t'ááłá'í nítínígo dahoodlą́ągo haa dadzólíii, házhi' binahjį' bibąąhági ádaat'éii bá yóó'ahididoot'ááł.
Peter díí t'ahdii yee yáłti'go, saad deidiizts'ą́'ígíí t'áá ałtso Níłch'i Diyinii bik'i dahoole'.
Áko bąąh nídahineeshgizhii bitahdóó da'oodlání Peter yił yíkaígíí t'óó bił adahóóyóí, háálá doo Jew dine'é danilíinii nidi Níłch'i Diyinii bii' dahazlį́į́'.
Háálá saad ał'ąą ádaat'éii yee yádaałti'go índa Diyin God yaa dahaniihgo deidiizts'ą́ą́'. Áko Peter haadzíi'go ání,
Díí diné, t'áá nihígi át'éego Níłch'i Diyinii biih dahwiizle'ígíí tó bee dabidi'doolzįhgi ła'daásh dooda dohní?
Áko Jesus Christ bízhi' binahjį' tó bee dabidi'doolzįh jiníigo bá hadzoodzíí'. Nít'éé' ádahodííniid, T'áá kǫ́ǫ́ sínídáago díkwíida yidoołkááł.
Ákódzaago daal'aadii índa ałk'isóó danilíinii Judíyagi kéédahat'ínígíí, doo Jew dine'é danilíinii ałdó' Diyin God bizaad yaa dadzoozlíí' ha'níigo dayíínii'.
Áko Peter éí Jerúsalem góde nídzídzáago ąąh náhinilgishjí danilíinii haa nídaast'įįdgo,
ádahodííniid, Diné doo bąąh nídahineeshgizhígíí baa yíníyáago bił da'ííníyą́ą́'.
Nidi Peter ádahóót'įįdígíí hazhó'ó ałkéé' niinínilgo yaa aho'niilne'go ání:
Jápa kin haal'áagi sodiszingo shił áhoodzaago ha'át'íí shį́į́ yádiłhił biyi'dę́ę́' níbaal ayóó áníłtélígíí nahalingo, t'áá dį́į́'dę́ę́' be'astł'ǫ́ǫgo nahííłtsooz, áko shíighahjį' hadah yilch'ąłgo yiiłtsą́.
Hazhó'ó nísh'į́į́ nít'éé', biyi'gi nidaaldlooshii áádóó nidaaldlooshii báádahadzidii áádóó nidaa'na'ii índa nidaat'a'ii yiiłtsą́.
Áádóó iinéé' diséts'ą́ą'go áshíłní, Nídiidááh, Peter, ła' naniłtseed áádóó ílghał.
Nidi ádíshní, Doodayéi, Bóhólníihii, háálá t'áá bóhólníhígíí índa doo deidą́ą́góó bee nihá haz'áanii éí ła' ts'ídá t'ah doo yishą́ą da.
Nidi yá'ąąshdę́ę́' iinéé' náádiséts'ą́ą'go ánááshidi'ní, Diyin God ha'át'íhída hasht'eyiilaii t'áadoo t'áá bóhólníhígíí át'é bidiníní.
Díí táadi ákónádzaago índa t'áá át'é yádiłhił biyi' góne' anáálch'ą́ą́l.
Nít'éé' t'áá áko Sesaríyadę́ę́' diné tált'éego shaa yíl'a'go hooghangi sédáhígi yíkai.
Áko Níłch'i Diyinii áshíłní, T'áadoo síníti'í bił dah diikááh. Áko díí shik'isóó hastą́lt'éego ałdó' bił nishkaigo, Korníílyas bighangi yah iikai.
Nít'éé' diyingo naal'a'í haghan góne' sizį́įgo jiiłtsą́ą́ láígíí bee nihił hojoolne', áko kóhodííniid lá, Jápagóó diné ła' díł'áago Sáíman, éí Peter ałdó' yolyéhígíí, áádę́ę́' yił nídookah;
ni áádóó nighandóó danilíinii t'áá ałtso éí saad bee yisdáhidoohkahígíí yee nihił hodoolnih.
Áko shí ayá'niiłti'go ch'óóshdą́ą́dą́ą́' Níłch'i Diyinii nihik'i dahoole' yę́ęgi át'éego bik'i dahoole'.
Áko índa Bóhólníihii ádííniidígíí bénááshnii', John éí t'áá aaníí tó yee da'íísį́į́', nidi nihí Níłch'i Diyinii bee danihidi'doolzįh.
Ákót'éego Bóhólníihii Jesus Christ deisiidląądgo baa da'iisiidlį́į́' yę́ędą́ą́' Níłch'i Diyinii nihaidiní'ánígi át'éego bí ałdó' t'áá ákót'éego beidiní'ą́, da' Diyin God bich'į' naasdzil dooleełgoósh bą́ą́h nishłį́? Dooda lą́ą!
Díí deidiizts'ą́ą'go t'óó dadéesxéél. Áádóó Diyin God yaa dahaniihgo ádaaní, Ákola' doo Jew dine'é danilíinii ałdó' łahgo át'éego Diyin God yich'į' tsíńdahidookosgo iináajį' yee anáhákáah dooleełii bá ashja'ósingo Diyin God beidiní'ą́ą́ lá.
Stephen seesyį́į́dóó bik'ijį' Jesus dajoosdląądígíí biniinaa atídahodil'į́įgo bik'ee tadzooskaígíí Finííshiya áádóó Sáípras índa Ántiyakjį' dajíkááhgóó, t'áá hazhó'ó Jew dine'é t'éiyá Diyin God bizaad bee bił nidahodzisne'.
Nidi éí bitahdóó ła' Sáíprasdę́ę́' índa Sairíiniidę́ę́' nidaakaígíí Ántiyakdi niheeskaigo Gríik dine'é ałdó' Bóhólníihii Jesus yee yił nidahasne'.
Áko Bóhólníihii bił dahólǫ́ǫgo, t'óó ahayóí da'oosdląądgo Bóhólníihii yich'į' dah nídahidiikai.
Jerúsalemgi da'oodlání áłah nádleehii díí dayíínii'go, Bárnabas éí Ántiyakgóó adeis'a'.
Ákwii jiníyáago Diyin God bibee ajooba' baa ákozniizį́į'go, baa hoł hóózhǫǫd, áko, Da'iinohdlánígíí dziilí bee índa Bóhólníihii bí'ídóltą' nihíni' danilį́į le', dabijiníigo biyadahozhniiłįįd;
Bárnabas éí diné yá'át'éehii jílį́, Níłch'i Diyinii hwii' hadeezbin índa hwe'oodlą' bee hadziil. Áko diné lą'í Bóhólníihii yihidiikai.
Áko Bárnabas éí Saul bíkazhdínóotaał biniyé Társasgóó ajííyá.
Bik'ízhníyáago Ántiyakjį' bił níjít'áázh. Ákódzaago ła' nááhaijį' da'oodlání áłah nádleehii bił áłah níjídleehgo diné lą'í nazneeztą́ą́'. Ántiyakgi ídahooł'aahii ts'ídá áłtsé Christian dabidoo'niid.
Ákwe'é yoołkááł yę́ędą́ą́' Diyin God yá dahalne'ii Jerúsałemdę́ę́' Ántiyakjį' yíkai.
Áko ła' Ágabas yolyéé léi' yiizį'go, Nahasdzáán bikáá'góó t'áá át'éé nít'éé' t'áá íiyisí dichin doołnih, níigo Níłch'i Diyinii yábiiłti'go áhodooníłígíí t'áá bítséedi yaa hoolne', áko éí Kládiyas aláahgo naat'áanii nilį́į́ nít'éé' yę́ędą́ą́' ákódzaa.
Áko ídahojiił'aahii t'ááłá'í jinítínígo t'áá bídazhneel'ánígo hak'isóó Judíyadi kéédahat'ínígíí bíká adiijah dazniizį́į́',
áko bee áká ajííjé'ígíí éí da'oodlání yá aląąjį' naazíinii bich'į' Bárnabas índa Saul ákǫ́ǫ́ há ayííjaa'.
Ákwii nahalzhiish yę́ędą́ą́' Hérad aláahgo naat'áanii nilíinii, da'oodlání áłah nádleehii ła' atídadoolníiłgo yee hooł'a'.
Áko Hérad bizaad k'ehgo John bínaaí James diltłish bee seesyį́.
Áko Jew dine'é baa bił dahózhǫ́ǫgo hoł bééhoozingo, Peter ałdó' yidooltsołgo bee hojiił'a'. Éí díík'ǫsh t'áágééd bááh ályaii yidą́ baa nááhoolzhiizh góne'é áhóót'įįd.
Peter bi'diiltsoodgo awáalyaa góne' yah aalt'e', áko atis'adeesdzá bee bééhániihii baa na'asdee'dóó bik'ijį' diné binááł ch'íhodi'doodlóós nízingo siláo dį́lt'éego dį́į́' níjaa'ígíí haa ádahalyą́ą dooleeł biniyé yaa honíłtį́.
Áko awáalyaa góne' Peter bi'dótą', nidi da'oodlání áłah nádleehii t'áá íiyisí nída'ookąąhgo Diyin God yich'į' há sodadilzin.
Yiską́ągo Hérad bizaad k'ehgo ch'íhodi'doodlóosgo, t'áá éí bitł'éé' Peter, siláo naaki bita'gi béésh da'ahólzha'í naaki bee daho'diistł'ǫ́ǫgo ajiłhosh, índa siláo ła' awáalyaa bidáádílkał yaa ádahalyą́.
Nít'éé' ákohgo Bóhólníihii bidiyingo naal'a'í hwíighahgi yiizį'go siláo bił jizhjé'í góne'é i'díídláád, áádóó Peter booshk'iizhjí néidííkaadgo ch'éinísidgo ííłní, Tsxį́įłgo nídiidááh! Áko béésh da'ahólzha'í hálátsíín bąąh nidí'níidee'.
Diyingo naal'a'í áháłní, Ákánílzis áádóó kééh nánít'éés. Ákódziidzaago ánááhodoo'niid, Ni'éétsoh biih nánídáahgo shikéé' yínááł.
Áko bikéé' joogáałgo ch'ízhníyá; diyingo naal'a'í yaa naayáhígíí t'áásh aaníí jinízin, nidi t'óó shił áhoodzaa sha'shin néizniidzį́į́'.
Siláo aa ádahalyáanii átséhígíí índa náá'ákéé' góne'ígíí bíighah ch'ínáájít'áazhgo, kintahjį' ch'é'étiingo béésh dáádílkałígíí baazhní'áázh. Nít'éé' t'áá bíni'ídi há ąą ádzaa, áko ch'ízhní'áazhgo ła' kin bita'atiin góne' ajíí'áazhgo, t'áá áko diyingo naal'a'í hats'ą́ą́' dah diiyá.
Áko Peter hazhó'ó ákozniizį́į'go ázhdííniid, Dííyee' t'áá aaníí! Bóhólníihii bidiyingo naal'a'í yiníł'a'go Hérad bílák'eedóó índa Jew dine'é shá nidayólíhígíí t'áá ałtso bits'ą́ąjį' yisdáshi'dooltį́į́ lá.
Áádóó éí baa ákozniizį́į'go John éí Mark ałdó' yolyéhígíí bimá Mary bighangi jiníyá, ákwii diné lą'í áłah nilį́įgo sodadilzin lá.
Áko kin biná'ástł'in bidáádílkał názneests'ingo at'ééd léi', Róda yolyéego íídóołts'įįł biniyé áajį' niníyá.
Áko Peter biinéé' yééhoosįįdgo bił hóózhǫǫdgo biniinaa dáádílkał t'áadoo ąą ííléhí yah anáálwodgo, Peter tł'óó'dę́ę́' sizį́, níigo yaa hoolne'.
Tsi'díníyáagoósh ádíní? dahałní. Nidi, T'áá aaníí, jiníigo bee nijíltee'. Éíyee' diyingo naal'a'í baa áhályánígíí át'į́! daaní.
Nidi Peter t'ahdii dáádílkał néiniłts'ingo bá ąą dazdeeztą́ągo dajiiłtsą́, áko bik'ee t'óó hoł adahóóyóí.
Nidi dadidoołhił biniyé bízh'deezhgishgo haash yit'éego Bóhólníihii awáalyaadę́ę́' hoł ch'ínát'ázhígíí bee bił ch'íhozhní'ą́. Áko, Díidí James índa ałk'isóó danilíinii bee bił dahodoołnih, jidííniidgo łahgóó dah náázdiidzá.
Áko hoos'įįdgo Peter doo bééhoozinígíí biniinaa siláo bitahgóó ayóó át'éego hahodíídláád.
Áko Hérad ch'ééh hákaneeztą́ą'go biniinaa, siláo aa ádahalyánígíí atííł'į́įgo nayídééłkid, áádóó nidootsiłgo yee hooł'a'. Índa Judíyadóó Sesaríya góyaa Hérad jiníyáago áá dzizdáá nít'éé'.
Íídą́ą́' Táirgi índa Sáídangi kéédahat'ínígíí t'áá íiyisí bich'į' Hérad báhóóchįįd, áko áádóó t'áá ła' bizhi'ee yaa yíkaigo, k'é náhodoodleeł deidííniid; éí biniyé aláahgo naat'áanii yá naal'a'í, Blástas yolyéego bich'ooní nilį́įgo ádayiilaa, háálá aláahgo naat'áanii bikéyah bits'ą́ą́dóó t'éí adazh'dilnah nít'éé'.
Nihoot'ą́ bijį́į́ góne' Hérad aláahgo naat'áanii k'ehjí hadiidzaago bikáá'dóó nahat'áii yikáá'dóó dah neezdá, áko ayóó át'éego hach'į' niyáhaasti'.
Áko diné hadadeeshghaazhgo ádaaní, Eiiyee' diyin biinéé' át'éé lá, doo diné biinéé' át'ée da!
Nít'éé' Diyin God doo baa hojiniihígíí biniinaa t'ahaa'go Bóhólníihii bidiyingo naal'a'í atíhoolaa, áko ch'osh dahalghałgo hajííyol.
Nidi Diyin God bizaad éí bilááh yileełgo k'ee'ąą yilzhish.
Áádóó Jerúsalemgi Bárnabas índa Saul hanaanish ałtso ła'jiilaago John éí Mark ałdó' yolyéhígíí bił aníjookai.
Áko Ántiyak hoolyéegi da'oodlání áłah nádleehii bitahgi Diyin God yá dahalne'ii índa nida'nitiní hólǫ́ǫ́ lá, éí díí ádaat'į́, Bárnabas áádóó Símiyan, éí Náíjer yolyéhígíí, índa Sairíiniidę́ę́' Lúshiyas, áádóó Mánayen, Hérad naat'áaniishchíín bił bidi'neeszánígíí índa Saul.
Éí łah dahozdísingo t'áadoo da'jiyání Bóhólníihii bich'į' sodazdilzingo Níłch'i Diyinii áhodííniid, Bárnabas índa Saul naanish biniyé ninínilígíí shá bits'ánóhnííł.
Áko dahozdísingo t'áadoo da'jiyání sodazdoolzindóó bik'ijį' bá sodazdilzingo bik'i dah dazdéesnii'go dah dahozhdiił'a'.
Áko Níłch'i Diyinii dah hodiił'a'go Siilúshiya góyaa jiní'áázh, áko áádóó Sáípras hoolyéégóó hoł dah adii'éél.
Áko Sálamis kin haal'áhídi jiní'áazhgo, Jew dine'é bikin bii' áłah nída'adleehgóó Diyin God bizaad baa hojoolne'. John ałdó' háká análwo'í nilį́įgo hoł naakai nít'éé'.
Áko éí kéyah táyi' si'ánígi t'áá ákódígi tázhdookaigo Péífas hoolyéejį' jíkai, ákwii diné léi' Jew nilį́įgo Bar-Jesus yolyé, éí álílee í'ooł'įįłgo na'adlo' yee nahałáago t'óó áhodil'į́įgo halne'ii bik'íjíkai.
Sérjiyas Pálas, diné hóyą́ągo nitsíkeesii kéyah yinanit'a'í nilį́, éí yił ałk'is nilį́į́ lá; éí Diyin God bizaad dideests'į́į́ł nízingo Bárnabas índa Saul hágo yidííniid.
Nidi Élimas álíleego í'ooł'įįłgo na'adlo' yee nahałáii (t'áá éí k'ehgo bi'dójí) kéyah yinanit'a'í iidoodląąłígíí yąąh yi'į́įgo yich'ą́ą́h yáłti'.
Nidi Saul, t'áá éí Paul yolyéii, Níłch'i Diyinii bii' hadeezbingo, t'áá íiyisí honíł'į́įgo
áháłní, Níłch'i bida'iiníziinii binanit'a'í biyázhí nílíinii, na'adlo' índa ináhoodǫ́ǫ́s t'áá ałtso yinichįįhii, ts'ídá t'áá ákogi ádaat'éii t'áá ałtso bits'ą́ą́jí nílíinii, da' Bóhólníihii bee k'éhézdongo honít'i'jí nahoneeshtł'iizh ádanile'ígíísh doo nidííłt'ih da?
Jó'akon, Bóhólníihii atínidoolííł, áko doo ííní'į́į́góó jį́honaa'éí t'áadoo yíní'íní haada nízahjį' nihodoolzhish. Áádóó t'áá áko áhí áádóó chahałheeł hak'iildoh, áko ła' nahalóóz dooleełii hazhnitáago nijighá.
Ákohgo kéyah binanit'a'í éí áhoodzaaígíí yiyiiłtsą́ągo oosdląąd, háálá Bóhólníihii bee na'nitin bik'ee t'óó bił ahóóyóí.
Áko Paul áádóó yił yikahígíí Péífasdóó bił dah náá'dii'éelgo Pérgagi Pamfíliya kéyahdi yíkai. Áádóó John hats'ą́ą́' dah diiyáago Jerúsalemgóó anáádzá,
nidi Pérgadóó joo'ashgo Pisídiya kéyah biyi' Ántiyak kin haal'áagi jiní'áázh. Áko háá'áyį́į́h jį́ azlį́į'go kin bii' áłah ná'ádleeh góne' yah ajíí'áazhgo dzineezké.
Bee haz'áanii índa Diyin God yá dahalne'ii yę́ę dabizaad dayííłta'dóó bik'ijį', áłah nádleehii bindanit'a'í kódaaníigo hach'į' ada'as'a', Nihik'isóó, saad bee chánah adoodleełii ła' bee diné bich'į' hadeesdzih nohsingo, bee haohdziih.
Áko Paul yiizį'go dah didiilnii'go ání: Ízrel dine'é nohłíinii, áádóó Diyin God dadíínóhsinii, da'íísółts'ą́ą́'.
Díí Ízrel dine'é biDiyin God, danihizází yę́ę yitayiizláá', áko dé'éyóní dajílį́įgo Ííjipgi kéédahojit'į́į́ nít'éé' yę́ędą́ą́' ayóó ádajít'éego áhoolaa, índa bibee adziilii doo bóhonee'áanii áádę́ę́' yee ch'íhoní'eezh.
Áádóó ts'ídá hanii shį́į́ dízdiin nááhaijį' ha'ólníigo honoojíidi haa áhályą́ą́ nít'éé'.
Áádóó Kéínan kéyahgi tsosts'idgo ał'ąą dine'é íísdįįdgo, kéyah daahó doogo hataideez'ą́.
Áádóó bik'ijį' Sámuel éí Diyin God yá halne'ii nilį́įgo bíyoołkáałjį' dį́įdi neeznádiindóó ba'aan ashdladiin nááhaijį' ándahodii'aahii nihe'níiłgo nihoolzhiizh.
Áádóó índída aláahgo naat'áanii dajííkeed, áko Diyin God éí Benjamin bidine'é bitahdóó Saul éí Kish biye' nilį́įgo dízdiin nááhaijį' há niiníłtį́.
Áádóó índa éí nahjį' hayííłt'e'go, David aláahgo hananit'a'í dooleeł biniyé há niiníłtį́; éí yaa hoolne'go ání, Jésii biye' David diné ts'ídá shíni' yi'ósinii nilį́įgo shóiséłt'e', éí íinisinii t'áá ałtso yi'doolííł.
Éí diné bits'ą́ą́dóó oochíiłii bitahdóó Diyin God t'áá yee nihozhní'ánígíí bik'ehgo éí Jesus Yisdá'iiníiłii Ízrel dine'é baazhníłtį́.
T'ah doo jíghááhgóó John t'áá átséedi Ízrel dine'é t'áá ałtso łahgo át'éego Diyin God bich'į' tsínáhodiikeesgo tó bee hodi'doolzįhjí yee neineeztą́ą́'.
Áádóó John binaanish niyíłt'éehgo ání, Háí ájít'į́įshą' dashíínóh'ní? Shí doo Christ ásht'į́į da. Nidi ła' shikéédę́ę́' náánáádáał doo, éí bikétł'óól bá k'ideesh'ałígíí doo bą́ą́h nishłį́į da.
Kwá'ásiní, Éíbraham ba'áłchíní danohłíinii, áádóó nihitahdóó Diyin God deidísinígíí, díí hane' bee yisdá'iildéehii nihí nihaa deet'ą́.
Háálá Jerúsalemgi kéédahat'íinii áádóó bindanit'a'í danilíinii, Jesus doo yéédahósingóó, t'áá háá'áyį́į́h jį́ ná'oodleeł bik'eh Diyin God yá dahalne'ii yę́ę dabizaad náwóltahígíí doo yik'ida'diitįįh da nít'éé', áko dazdootsaałgo há nihoot'ą́ ha'níigo bee ha'oodzíi'ii yida'iilaa.
Azhą́ biniinaa hodi'yoolyéełii ch'ééh yíká ádáát'įįd nidi, ts'ídá hodi'yoolyéełgo Páílat yaa nídayooskan.
Áko hwee ak'e'ashchínígíí t'áá ałtso yida'iilaago tsin bąąhdę́ę́' nidaho'diiłtį́įgo tséní'ootséél góne' yóó'ádahoolaa.
Nidi dadziztsą́ą́dę́ę́' Diyin God nááhodiisá,
índa Gáliliidóó Jerúsalem góde bił jíkai yę́ę bich'į' yit'íní ánízh'diil'įįhgo lą'í yiską́, éí dabíínáałii danilį́įgo k'ad diné yił nidahalne'.
Áko danihizhé'é yę́ę hane' yá'át'éehii bá hodooleełgo baa deet'ánígíí bee nihił hodiilnihgo nihaa niit'áázh.
Éí Jesus daaztsą́ą́dę́ę́' néidiisáhígíí bee danihizhé'é baa deet'ánígíí ba'áłchíní daniidlínígíí k'ad nihá yi'iilaa; t'áá sin naaki góne'ígíí bee bik'e'ashchínígi át'éego: ShiYe' nílį́, díí jį́ nishchíinii sélį́į́',
Áádóó ts'ídá doo adiłdzidjį' jidooleeł dago, dadziztsą́ą́dę́ę́' nááhodiisáhígíí yaa halne'go kóníigo haadzíí': Dadiyingo índa t'áá aaníígóó bee ak'ihojidlíii David bee bich'į' haasdzíi'ii naa dideesh'ááł.
Náánáłahgo ałdó' sin biyi' ánáádí'ní, NiDiyin Nilíinii didoołdziłjį' doo ninádidíí'áał da.
Háálá David éí Diyin God íinízinígíí bik'ehgo hodine'é ahoolchíiłii bá nidzis'a'dóó bik'ijį' i'jííłhaazh, áko dahazhé'é yóó'ádaalyaa yę́ę bíighahjį' yóó'áho'diilyaa, áko jidííłdzid,
nidi Diyin God néidiisáhígíí éí t'áadoo dííłdzid da.
Éí bąą kwá'ásiní, éí Jesus binahjį' bąąhági át'éii á yóó'ahidit'aahígíí bee nihił hane'go nihił béédahózin le',
áádóó Mózes yee has'áanii binahjį' t'áá ałtsojį' t'áá ákogi ádanoht'éego Diyin God doo nihá haadziih át'éé nít'éé' yę́ę éí Jesus binahjį' t'ááłá'í jinítínígo da'joodláanii t'áá ákogi ádajít'éego Diyin God há haadzí'ígíí ałdó' nihił béédahózin le'.
Éí bąą Diyin God yá dahalne'ii kódadííniidii doo nihik'i dahwiidooleełígíí biniyé ádaa ádahołyą́:
Jó'akon, t'óó á nidahołt'i'go nidaahkaii, t'óó nihił adahayói doo, índa ádadoohdįįł, háálá nihíyoołkááł góne' baa nideeshaałígíí ła'da hazhó'ó yee nihił hoolne' nidi, ts'ídá doo deidoohdląął da.
Áádóó Jew dine'é kin bii' áłah ná'ádleehdóó ch'éheeskaigo doo Jew dine'é danilíinii nídahooskango ádahodííniid, Háá'áyį́į́h jį́ náá'ásdlį́į'go díí saad bee nihich'į' hanáádoohdzih.
Áko kin bii' áłah ná'ádleehdóó táá'oosdee'go Jew dine'é índa Jew dine'é binahagha' yihidiikaii lą'í Paul índa Bárnabas yikéé' yíkai, áko Diyin God bibee ajooba' yéego yaa dadzólíi dooleełígíí baa nídzooskango bee bich'į' hadzoodzíí'.
Háá'áyį́į́h jį́ náá'ásdlį́į'go kin haal'áádóó diné k'asdą́ą́' t'áá ałtso Diyin God bizaad deididoots'į́į́ł biniyé áłah silį́į́'.
Nidi Jew dine'é éí t'óó ahayóí áłah azlį́'ígíí dayiiłtsą́ągo t'áá íiyisí dayoołch'į́įdgo, Paul bee hadzoodzí'ígíí doo ákót'ée da daaníigo bizadahóchį'.
Áko t'áadoo náhoniyésí Paul índa Bárnabas haadzíi'go ání, Jó, Diyin God bizaad éí t'áá ákónéehee nihí áłtsé bee nihił hodoonih, nidi éí doo danoozį́į́'góó biniinaa iiná doo ninít'i'ii doo bą́ą́h danohłį́į́góó ádąąh tsídasidookééz, éí bąą jó'akon, doo Jew dine'é danilíinii éí bich'į' deet'áázh.
Háálá Bóhólníihii yee nihá has'ą́ągo ání: Doo Jew dine'é danilíinii bá adinídíín nílį́į doo biniyé nininíłtį́, áko nahasdzáán nidanees'ą́ąjį' ał'ąą dine'é bee yisdá'iildéehii bił díínááł.
Doo Jew dine'é danilíinii díidíígíí deidiizts'ą́ą'go, bąą bił dahóózhǫǫdgo Diyin God bizaad yaa dahaznih, índa iiná doo ninít'i'ii biniyé nídabi'diisdlá'ígíí da'oosdląąd.
Áko Bóhólníihii bizaad éí kéyah bikáa'gi t'áá ałtsogóó baa dahodeezne'.
Nidi kin haal'áagi asdzání dahodísinii áádóó ił danilíinii índa diné alááh dahideezíinii éí Paul áádóó Bárnabas atídoolnííł biniyé Jew dine'é hadahoneeshchaad, áko bikéyahdóó ch'ídahoneeshchą́ą́'.
Nidi bik'ijį' ninádahidoodleeł biniyé hakee' łeezh bąąh nazhnííłdee'go Aikóniyamdi jiní'áázh.
Áko ídahooł'aahii yíní bíighahgo bił dahóózhǫǫd índa Níłch'i Diyinii bii' hadadéébįįd.
Áko Aikóniyamgi Jew dine'é bikin bii' áłah nádleeh góne' Paul áádóó Bárnabas yah íí'áazhgo yááłti', áko Jew dine'é índa Gríik dine'é ts'ídá t'óó ahayóí baa yájííłti'ígíí dayoosdląąd.
Nidi Jew dine'é doo da'oodlánígíí éí doo Jew dine'é danilíinii yił hadahoneeshchaadgo, hódeidéé'į́į'go ádayiilaa.
Áko t'áá ákwii dzizkéego t'áadoo dzisti'í Bóhólníihii bá yájíłti'go nízaadgóó nihoolzhiizh. Diyin God bibee adziilii bee béédahózinii áádóó bik'ee t'óó ił ahayóigo ádahooníiłii haa deet'ą́ągo baa nijizh'ázhígíí bee Diyin God bee ajooba' baa hane'ii t'áá aaníí át'éego bééhózingo ájiilaa.
Nidi kin haal'áagi diné yíl'áhígíí ałts'áskai; ła' Jew dine'é yich'ijí daazlį́į́', ła' yil'aadii yich'ijí daazlį́į́'.
Doo Jew dine'é danilíinii índa Jew dine'é ałdó' bindanit'a'í yił lą́ da'asłį́į'go, atíhodi'doolnííł índa hoł nidazdiilniił daniizį́į'go,
éí hoł bééhoozin, áko Likeiyóniya kéyahjį', Lístra índa Dérbii kin haal'áajį' azhnííchą́ą́', áádóó binaagóó tázhdíí'áázh,
áko ákwe'é hane' yá'át'éehii baa nahodzisne'.
Íídą́ą́' Lístragi diné léi' ła' sidáá lá, éí bijáád doo hináa da; naaljį́į́d jílį́įgo ho'dizhchį́, áko ts'ídá t'ah doo jidigháah da.
Éí Paul yáłti'go jidiizts'ą́ą́', áko Paul ayóogo honíł'į́įgo hadaałt'é ánáhodidoolníłígíí joodlą́ągo yaa ákoniizį́į́'.
Áko yéego haadzíi'go ání, K'ésínídongo yiizįįh. Áko náhizhdiitahgo dashdiiyá.
Diné yíl'áhígíí Paul yaa naayáhígíí dayiiłtsą́ągo, Likeiyóniya bizaad yee yéego hadaasdzíi'go ádaaní, Diyin, dinégi ánoolnin léi' nihich'į' hadáá'áázh lá.
Bárnabas éí Júpiter yee dayíízhi', índa Paul éí aláahgo yájíłti'ígíí bąą Mérkurii yee dahóózhi'.
Áko Júpiter bikin bii' sohodizin éí kin haal'á bidáahgi si'ą́ągo Júpiter yá náá'iiłniihii béégashii índa ch'il daashbizhgo kin biná'ástł'in bich'é'étiinjį' niyiizhjaa', áádóó diné áłah nilínígíí biłgo yil'aadii bich'į' náádadi'yeeshnih niizį́į́'.
Nidi Bárnabas índa Paul, yil'aadii nilíinii, éí yiyíínii'go, ák'i na'ooldláadgo áádóó áłah ílínígíí bitahjį' ch'íhi'neelchą́ą'go dilwoshgo
ání, Shoo hastóí, díishą' ha'át'íí biniyé ádaaht'į́? T'áá nihígi át'éego, nihí ałdó' diné niidlį́įgo át'é, áko hane' yá'át'éehii nihaa niit'ą́, áko t'óó ádaat'éii bits'áhidoohkahgo Diyin God hináanii yádiłhił áádóó nahasdzáán áádóó tónteel, índa t'áá ałtsoní biyi'di dahólóonii áyiilaii bich'į' dah dahididoohkah.
Éí aníchį́į́dę́ę́' ał'ąą dine'é t'áá ałtso t'áá bí danízinígi ádaat'į́į doogo ya'di'ní'ą́,
ákondi bee bééhózin dooleełii doo nihich'į' áyiilaa daígíí éí dooda, háálá yá'át'éehgi ádzaa áádóó wót'ááhdę́ę́' níłtsą́ índa anit'ą́ baa náhwiilzhíishgo nihaidiní'ą́, áko ch'iyáán índa bee ił hózhóonii bee hwiih danohłį́įgo ánihósin.
Kót'éego hadziisdzí'ígíí bee t'áadoo hach'į' nááda'iisnii' da, t'óó k'asdą́ą́' ákódaadzaa.
Nidi Ántiyak índa Aikóniyamdę́ę́' Jew dine'é ła' neheeskai, áko Lístragi diné yíl'áhígíí yíni' yá ádahoolaago Paul yił nidadzisne', áko dadziztsą́ daniizį́į'go, kin haal'áádóó ch'ídahashóód.
Nidi ídahooł'aahii haa áłah silį́į́', nít'éé' nízhdii'na', áko kin haal'áajį' náádzídzá, áádóó biiskání Bárnabas bił Dérbiigóó jiní'áázh.
Éí kin haal'áagi hane' yá'át'éehii baa nahodzisne' áádóó lą'í nazneeztą́ą'go ídahooł'aahii ánáádajiidlaago, Lístrajį' áádóó Aikóniyamjį' índa Ántiyakjį' níjít'áázh.
Ákwe'é ídahooł'aahii, Yéego da'iinohdlą́ągo dahinohná, bijiníigo biyahoozhniiłįįhgo bi'oodlą' yee dabidziilgo dah yikahgo ájiilaa, áádóó, Ach'į' nidahwiiłnáanii lą'í bibahididiikahgo Diyin God bee bóhólníihgo bił haz'áanii biih hidiikah, jiníigo bich'į' hadzoodzíí'.
Áádóó da'oodlání t'áá áłah nídaadleehígi yá aląąjį' naazį́į dooleełii bá nídziizláá'dóó bik'ijį' dahozdísingo t'áadoo da'jiyání sodazdilzingo, éí Bóhólníihii dajoosdląądgo baa dadzoozlí'ígíí t'áá éí baa hozhdiní'ą́.
Áko Pisídiya kéyah góne' ch'ízhní'áazhgo, Pamfíliya kéyahdi jiní'áázh.
Áádóó Pérga kin haal'áagi Diyin God bizaad bee yájííłti'go Ataláíya góyaa jiní'áázh,
áko áádóó Ántiyakgóó hoł dah ní'dii'éél, áadi naanish ła'jidoolííł biniyé Diyin God bibee ajooba' baa ho'dee'nilii bohoolyaa.
Áadi níjít'áazhgo da'oodlání áłah ájiilaa, áko Diyin God hanahjį' yaa naayáhígíí t'áá ałtso índa doo Jew dine'é danilíinii da'iidoodląąłígíí bá honít'i'go áyiilaago baa nahodzisne'.
Áko t'áá ákwii ídahooł'aahii yił nidaháaztą́ągo nízaad nihoolzhiizh.
Nidi diné léi' Judíyadę́ę́' yíkaigo ałk'isóó danilíinii nideinitingo ádaaní, Mózes yee has'áanii bik'ehgo doo nihąąh nídahineeshgizhgóó doo yisdádahohkááh át'ée da.
Áko Paul índa Bárnabas, éí ayóó át'éego bił ałghadazh'dit'áahgo bił na'ahíyádadzisti', áko Paul áádóó Bárnabas índa náádaała' éí daal'aadii áádóó da'oodlání yá aląąjį' naazíinii Jerúsalemdi naháaztánígíí díí áhodoo'niidígíí baa nídazhdóot'įįł biniyé ákǫ́ǫ́ jidookahgo nídahodiinil.
Áko da'oodlání áłah nádleehii dah dahodiił'a'go dashdiikai, áádóó doo Jew dine'é danilíinii Bóhólníihii yich'į' dah dahidiikaígíí baa dahojilne'go, Finííshiya índa Samériya kéyah biyi'góó ch'íjíkai, áko ałk'isóó danilíinii t'áá íiyisí bił dahojííshǫǫd.
Jerúsalemgi jíkaigo da'oodlání áłah nádleehii índa daal'aadii áádóó da'oodlání yá aląąjį' naazíinii bił dajílį́įgo baa jíkai, áko Diyin God hanahjį' yaa naayáhígíí t'áá ałtso baa nidahodzisne'.
Nidi da'oodlání ła' Férisii yich'ijí danilį́į́ nít'éé' yę́ę nídahidii'néehgo ádadííniid, Ts'ídá t'áá nihąąh nídahinilgish doo, índa Mózes yee has'áanii bik'eh dahonoł'į́į doo, bidi'doo'niiłgo ts'ídá bohónéedzą́.
Daal'aadii índa da'oodlání yá aląąjį' naazíinii díidí yaa nídadóot'įįł biniyé ahíikai.
Áko t'áá łą́ą́góó saad hazlį́į'go, Peter nídii'na'go áhodííniid, [Shahastóí áádóó] shik'isóó, nihił béédahózingo doo Jew dine'é danilíinii hane' yá'át'éehii deididoots'į́į́ł índa da'iidoodląął biniyé t'ah ałk'idą́ą́' nihitahdóó Diyin God náshidiiłtį́.
Áádóó Diyin God éí diné bijéí ádaat'éegi bił bééhózinii, Níłch'i Diyinii nihaidiní'ánígi át'éego éí ałdó' yeidiní'ą́ągo Diyin God bił yá'íít'éhígíí hach'į' ííshją́ą́ áyiilaa.
Doo bił ał'ąą ádaniit'éégóó ánihiilaa, nidi bi'oodlą' bee bijéí doo bąąh daachinígóó áyiilaa.
Éí bąą k'ad ha'át'íí biniyé Diyin God nabídanohtaah, danihizhé'é yę́ę áádóó nihí ałdó' doo bídaniil'áanii baa nahonitł'aii, éí ídahooł'aahii bide ádaat'éego ádaahłééh.
Nidi t'áá yisdáhidookahígi át'éego nihí ałdó' Bóhólníihii Jesus bibee ajooba' bee yisdáhidiikahgo deiniidlą́.
Áko áłah nilínígíí t'áá ałtso dadeesxeel, áádóó Bárnabas índa Paul éí doo Jew dine'é danilíinii bitahgóó Diyin God bibee adziilii bee béédahózinii índa bik'ee t'óó ił ahayóigo ádahooníiłii hanahjį' Diyin God yaa naayáhígíí baa nahodzisne'go deidiizts'ą́ą́'.
T'áá ákódígo bee hadzoodzíi'go James hach'į' t'ą́ą́' hanáádzíi'go ání, [Shahastóí áádóó] shik'isóó, dashíísółts'ą́ą́':
Diyin God ts'ídá átsé doo Jew dine'é danilíinii yaa joozba'go, éí bitahdę́ę́' dine'é ła' t'áá bí bízhi' yee dabi'dójíi dooleeł biniyé yitayiizláá', níigo Sáíman nihił nahasne'.
Diyin God yá dahalne'ii yę́ę dabizaad díí t'áá yił aheełt'éego halne'. Kóníigo bee ak'e'ashchį́:
Bóhólníihii ání, Díidí bik'ijį' náádeeshdáałgo, David bisodizin bá hooghan nidahasdázígóó áńdeeshdlííł; nidahasdázígóó nídeeshtł'į́įłgo ninádeesh'ááł.
Áko náánáła' dadine'é Bóhólníihii hadeintáa doo, áádóó doo Jew dine'é danilíinii t'áá shí dooleełgo bíká ádíshnínígíí t'áá ałtso ałdó' hadeintáa doo. Bóhólníihii díí t'áá ałtsoní áyoolíiłii kóní.
T'áá hodeeyáádę́ę́' Diyin God ádeile'ii bił bééhózin.
Éí bąą kót'éego bee nitsískees, doo Jew dine'é danilíinii bitahdę́ę́' Diyin God yich'į' dah nídahidiikáhígíí t'áadoo baa nídeiit'íní dooleeł,
nidi eda'alyaii bich'į' ch'iyáán náádahaaznii'ii t'áadoo daohsání, áádóó na'ageh bee tsi'na'adá bits'ą́ąjį' ádanoht'é, índa bizák'ídadii'nii'ii áádóó diłda t'áadoo daohsání, dabidii'níigo bich'į' naaltsoos ádeiilnéehgo yá'át'ééh nisin.
Háálá ałk'idą́ą́' oochííłdę́ę́' t'áá háá'áyį́į́h jį́ ná'oodleeł bik'eh, t'áá kin hadaas'áagi kin bii' áłah nída'adleehgóó Mózes yę́ę bizaad nídayóltahgo yaa nídahalnih.
Áko daal'aadii áádóó da'oodlání yá aląąjį' naazíinii índa da'oodlání áłah nádleehii t'áá ájít'é, hatahdóó diné ła' nídidoo'niłgo Paul índa Bárnabas yił Ántiyakgóó dookahígíí hoł yá'ádaat'ééh. Áko Júdas éí Bársabas ałdó' yolyéhígíí, índa Sáílas bił nídazhdiinil, díí nidilt'éego ałk'isóó danilíinii bitahdóó alááh hidíízíinii nilį́,
áko kót'éego naaltsoos bił adadzis'a': Daal'aadii índa da'oodlání bá aląąjį' nisiidzíinii, nihik'is daniidlį́įgo, Ántiyakgóó áádóó Síriyagóó índa Silíshiyagóó doo Jew dine'é danilíinii bitahdóó nihik'is danohłíinii, k'é danihidii'ní.
Háálá kodóó nihits'ą́ą́dóó diné ła', t'áadoo saad bee bich'į' hadasiidzíi'ii yee nihída'ats'ih, áko nihintsékees bee t'óó nihił daahaadago ádanihiilaago dasidiits'ą́ą́'. [Ádanihiłní, Nihąąh nídahidínóolgish áádóó Jew dine'é bibee haz'áanii bik'eh dahonoł'į́į doo.]
Áko áłah siidlį́į'go aheełt'éego nitsídeiikeesgo diné ła' nídadii'nilgo, éí ayóó'ádeíníi'níinii Bárnabas índa Paul bił nihich'į' dadeel'a'go la', yá'át'ééh daniidzį́į́',
nihiBóhólníihii Jesus Christ bízhi' bá díí diné t'áá ájíłah niná'ázhdeet'ą́.
Éí bąą Júdas índa Sáílas nihich'į' adasiil'a', éí ałdó' t'áá bí díí yee nihił hodoolnih.
Háálá díí t'áá ákónéehee ádaat'éii át'é, t'ah náábíláahgo t'éí doo nihiyéél ádeiilne' da, éí Níłch'i Diyinii yá'át'ééh nízingo nihí ałdó' yá'át'ééh daniidzin:
éí eda'alyaii bich'į' náádahaaznii'ii áádóó dił áádóó bizák'ídadii'nii'ii t'áadoo daohsání, índa na'ageh bee tsi'na'adá bits'ą́ąjį' ádanoht'é. Éí bits'ą́ąjį' ádanoht'éego yá'át'éehgi ádaahníił dooleeł. Diyin God nihił hólǫ́ǫ doo.
Áko índa dah dahodiił'a'go Ántiyak góyaa jíkai, áko da'oodlání áłah nádleehii t'áá át'é áłah ádajiilaago naaltsoos baa dadzistsooz.
Éí dayííłta'go bee ha'ahóníinii bąą bił dahóózhǫǫd.
Áádóó Júdas índa Sáílas, t'áá bí ałdó' Diyin God yá halne'ii nilį́įgo ałk'isóó danilíinii lą'ígóó bich'į' yájííłti'go chánah danilį́įgo índa dabidziilgo ádajiilaa.
T'áá ákwe'é hwee hodíína'dóó bik'ijį', dahoníł'a'ígíí bich'į' hoł hózhǫ́ǫgo hak'isóó anídahas'a'.
[Nidi Sáílas, t'áá ákwe'é dzizdáa dooleełígíí hoł yá'íít'ééh.]
Nidi Paul índa Bárnabas éí t'áá Ántiyakgi siké, diné lą'í hoł nida'nitin áádóó Bóhólníihii bizaad baa dahojilne'.
Lą'í yiską́ą́dóó bik'ijį' Paul éí Bárnabas yich'į' haadzíi'go ání, Haa'íshą', t'áá kin hadaas'áagi Bóhólníihii bizaad baa nahosiilne' yę́ęgóó t'ą́ą́' nídiit'ashgo nihik'isóó danilíinii haa daat'į́į sha'shin, éí nihił bééhodoozįįł.
Áko Bárnabas éí John, Mark ałdó' yolyéhígíí, bił diikah, níigo yaa nitsi'níłdéél.
Nidi Paul éí doo íinízin da, háálá Pamfíliyadóó łah hats'ą́ą́' t'ą́ą́' hááyáago t'áadoo náásgóó hoł náádeeshnish da.
Áko éí biniinaa t'áá íiyisí ałghazh'dit'áahgo baa nijizh'áazhgo ałts'ájízh'áázh, áko Bárnabas, Mark yił dah dii'áazhgo Sáíprasgóó hoł dah adii'éél,
nidi Paul éí Sáílas néidiiłtį́įgo ałk'isóó danilíinii, Bóhólníihii nihaa jooba' doo, dahałníigo dashdii'áázh.
Áko da'oodlání áłah nídaadleehii bidziil ádajile'go Síriya índa Silíshiya kéyah biyi'góó ch'ízhní'áázh.
Áko Dérbiigi índa Lístragi jiníyá. Ákwe'é íhooł'aahii ła' Timothy yolyéego sidáá lá, bimá Jew dine'é nilį́įgo oodlání nilį́, nidi bizhé'é éí Gríik dine'é nilį́.
Lístragi áádóó Aikóniyamgi ałk'isóó danilíinii yá'át'éehgo Timothy yaa ch'ídahwii'aah.
Paul hoł deesh'ash hó'níigo hąąh néineeshgizh, háálá hazhé'é éí Gríik dine'é nilį́įgo Jew dine'é ákwii kéédahat'ínígíí t'áá ałtso bił béédahózin.
Áádóó kin hadaas'áágóó ch'íjíkaigo, Jerúsalemdi daal'aadii índa da'oodlání yá aląąjį' naazíinii bik'eh ádajit'ée dooleełii hasht'edayiilaii, da'oodlání yik'eh dahół'į́į doo biniyé bee bił dahojoolne'.
Áko da'oodlání áłah nídaadleehii na'nitin woodláanii bee bidziil ádaalyaa, áádóó t'áá ákwíí jį́ lą'í ihidiikáahgo k'ee'ąą yilzhish.
Áádóó Fríjiya índa Galéíshiya kéyah góne' ch'íjíkaigo Níłch'i Diyinii áhodííniid, Éízhagi Diyin God bizaad doo baa nidahodoołnih da.
Áádóó Mísiya binaashiijí jookahgo Bithíniyagóó dashdiikááh nít'éé' Níłch'i Diyinii dooda hałní.
Áko Mísiya t'óó bíighah ch'íjíkaigo Trówas kin haal'áá góyaa jíkai.
Ákwe'é tł'ée'go Paul bił áhoodzaa: Masedóniyadę́ę́' diné léi' kóníigo náhookąąhgo sizį́įgo jiiłtsą́, Hágo, Masedóniya kéyahjį' tsé'naa ninínáahgo nihíká anilyeed.
Ákót'éego hoł áhoodzaago, t'áá áko Masedóniyagóó diikah daniidzį́į́', háálá hane' yá'át'éehii bee bił dahodiilnih biniyé Bóhólníihii nihíká ádííniid lá daniidzį́į́'.
Éí bąą Trówasdóó nihił dah adii'éelgo Sámothreisjį' t'óó k'ídahosiildǫǫd, índa biiskání Niyápolisdi nihił aní'éél,
áádóó Fílipaijį' niikai, éí Masedóniya kéyahdi aláahgo kin haal'á, Rome dine'é bee bóhólníihgo bił haz'áanii át'é. Díí kin haal'áagi naháatą́ągo t'áá díkwíí danihiiską́,
áko háá'áyį́į́h jį́į́ góne' tooh nílį́į́ léi' bibąąhjį' kin haal'áádóó ch'íniikai, ákwe'é sodizin biniyé náhoot'aah łeh; ákwii dineebingo asdzání ahíikaígíí bich'į' yádeiilti'.
Danihidiizts'ą́'ígíí ła' asdzání Lídiya yolyéego Thaiyatáíra kin haal'áádę́ę́' naaghá, naak'a'at'ą́hí tsídídééh nahalingo łichí'ígíí baa nahaniih, áádóó Diyin God yich'į' hodísinii nilį́. Paul yee hahaasdzí'ígíí bee hasht'e'nitsízdookos biniyé Bóhólníihii hajéí yidiisnáá'.
Áko bí índa ba'áłchíní tó bee dabi'doolzį́į'go nánihooskango ání, Bóhólníihii t'áá aaníí yoodlą́ą́ lá dashíínóh'níí ládą́ą́' shighandi nohkáahgo ákwii nahísóotą́, nihiłníigo yaa nánihookąąhgo nihigha'deet'ą́.
Łah sodizin bá náhoot'aahgóó náánéiikah, nít'éé' ch'ikę́ę́h léi', naalte' nilį́įgo níłch'i bi'iiníziinii nabiiłáago náásgóó ádahodooníiłii yaa halne' lágo nihidááh níyá, éí yinaalte' nilíinii lą'í yá níyíiłbįįhgo naagháá lá.
Éí Paul áádóó nihí nihikéé' yigáałgo hadoolghaazhgo ání, Díí diné danilíinii Diyin God Aláahgo Ayóó'át'éii yá nidaal'a'í danilį́įgo bee yisdá'iildéehii yee nihił dahalne'.
Díí ch'ikę́ę́h kót'į́įgo lą'í yiską́. Nidi Paul éí yádoosnihgo názyizgo níłch'i bi'iiníziinii áyidííniid, Jesus Christ bízhi' bee ándishní, Hwii' haninááh. T'áá áko hayi'dę́ę́' hahóóle'.
Nidi at'ééd yee ádídahólníihii éí yee nída'íiłbįįh nít'éé' yę́ę bits'ą́ą́' ásdįįdgo yaa ákodaniizį́į'go Paul índa Sáílas deisiłgo nida'iiniih bá haz'ą́ągi naat'áanii danilíinii bidááhdę́ę́' nideizh'eezh,
áko kin haal'áagi naat'áaniishchíín danilíinii bidááhdóó nidajizh'eezhgo ádazhdííniid, Díí diné Jew dine'é nilį́įgo nihikin haal'áagi t'áá íiyisí hááhoniłcha'.
Éí bi'é'él'į' nilíinii Rome dine'é daniidlį́įgo t'áadoo bee nihá haz'áanii deidiiltsołgo bik'eh dayíníikáah dooleełígíí yínanihiniłtin.
Áko áłah silį́'ígíí hach'į' nídiizą́ągo hak'iijéé', áádóó naat'áaniishchíín danilíinii ha'éé' hak'i nidayiizǫ́ǫzgo náhodí'nóolghałgo yee dahooł'a'.
Áko lą'ídi nídahoneesxaalgo awáalyaa yaa áhályánígíí, Hazhó'ó baa áhólyą́, deiłníigo yee dahooł'a'go awáalyaa góne' yah adahaznil.
Ákót'éego bich'į' ha'oodzíi'go awáalyaa náwóne'é góne' yah ahwiistł'íidgo tsin bigházdées'eezgo áhoolaa.
Ákondi tł'é'ííłníi'go Paul índa Sáílas sodilzingo sin bee Diyin God bich'į' hojitaałgo awáalyaaí dahwíists'ą́ą́'.
Nít'éé' t'áadoo hooyání ayóó át'éego ni' nahaas'náa'go awáalyaa kin bitł'ááh nídaastł'inii nidahaas'náá', áko t'ahaa'go dáádílkał t'áá ałtso ąą dadeezkę́ę́z índa t'áá ádzíłtso bee dah daho'diistł'ónígíí k'ida'oos'nah.
Áko awáalyaa yaa áhályánígíí ch'énádzid, nít'éé' awáalyaa bidáádílkał ąą ádaat'éego yiyiiłtsą́, áko awáalyaaí ałtso ch'éheezhjéé' sha'shin niizį́į'go bidiltłish hayíítą́ągo ádi'niilyį́.
Nidi Paul yéego hadoolghaazhgo ání, Atí'ádóólnééh lágo, t'ááyee' áníiltso t'áá kǫ́ǫ́ naháatą́.
Áko, Aadę́ę́' bee hool'iní yah oohjááh, jiníigo yah ajoolwod, áko t'óó hoł yée'go hatah hoditłidgo Paul índa Sáílas biyaajį' ádee iijoolghaal.
Áádóó bił ch'íjíkaigo ájíní, Shahastóí, haayee' yit'éego yisdádeeshááł?
Áko áháłní, Bóhólníihii Jesus Christ yinídląąh áádóó baa dzíínílíigo yisdádíínááł, na'áłchíní t'áá bił.
Áádóó t'áá áłah Bóhólníihii bizaad yee hach'į' yááłti', haghandóó danilíinii ałdó' t'áá ałtso.
T'áá éí bitł'éé' t'áá ákwe'é hoolzhishgo bił dashdiikaigo bik'i nidzisk'ą́ yę́ęgóó bá táádzízgiz, t'áá áko haghandóó danilíinii t'áá ałtso t'áá bił tó bee daho'doolzį́į́'.
Índída hakin góde hajizh'eezhgo biyaa nizh'níką́, áko Diyin God joosdląądgo, haghandóó danilíinii bił t'áá ádzíłtso t'áá íiyisí hoł dahózhǫ́.
Nidi hoos'įįdgo naat'áaniishchíín danilíinii siláo ła' ákǫ́ǫ́ ayííł'a'go ádaaní, Eii diné béé'nółnííh.
Áko awáalyaa yaa áhályáanii kóníigo díí saad yee Paul yił hoolne', Naat'áaniishchíín danilíinii nihéé'doolnihgo aníł'a', áko k'ad hazhó'ó nááht'ash.
Nidi Paul áháłní, Rome dine'é niidlį́įgo t'áadoo nihá nihoot'aahí t'áá ałtso dabinááł nídanihizneesxaal, índa awáalyaa góne' yah adanihidziistł'ííd; da' ákoósh k'ad t'áá nahonit'inee ch'éénihidee'nííł? Doodayéi! Háni'dii t'áá hó jíkáahgo ch'éédanihijí'nííł.
Siláo éí díí ájínínígíí naat'áaniishchíín danilíinii yee yił hoolne'go Rome dine'é jílį́į́ láígíí deidiizts'ą́ą'go nídaasdzííd,
áko ákwii yíkaigo k'é náho'doo'niid. Áádóó ch'íhoní'eezhgo náhookąąhgo, Kin haal'áádóó dah dooh'aash, hodííniid.
Áko awáalyaadóó ch'ízhní'áazhgo, Lídiya bighandi yah ajíí'áázh, áko ałk'isóó danilíinii bił nída'ahijiiltsą́ągo hada'ólníigo ájiilaa, áádóó dashdii'áázh.
Amfípolis índa Apolóniya kin haal'áá góne' ch'íjíkaigo Thesalonáíka kin haal'áadi jíkai, ákwii Jew dine'é bikin bii' áłah ná'ádleehí hólǫ́ǫ́ lá.
Áko Paul, t'áá át'į́į́ łehígi át'éego hoł yah ííyáago, táadi háá'áyį́į́h jį́ azlį́'ígíí biyi' Diyin God bizaad bee ak'eda'ashchínígíí hoł yeiníst'įįd.
Christ nilíinii ti'hooznii'go daaztsą́ą́dę́ę́' náádiidzáhígíí, éí t'áá ákónéehee ádzaago hazhó'ó bee bił hojilne'go bééhózingo ádajile', áko ábijiní, Díí Jesus, bee nihił hweeshne'ígíí, éí Christ át'į́.
Áko diné ła' bíni' daazlį́į'go Paul áádóó Sáílas yihidiikai; Gríik dine'é dahodísinígíí t'óó ahayóí índa sáanii alááh dahideezíinii ałdó' doo t'áá díkwílt'éhí da.
Nidi Jew dine'é [doo da'oodlánígíí] da'oołch'į́įdgo, diné nichxǫ́'ógo nidaakaígíí ła' áłah ádayiilaago, kin haal'áagi t'áá át'éé nít'éé' hadahoneeshchaad, áádóó Jéísan bighan yaa tiih yíjée'go Paul áádóó Sáílas éí diné yíl'áhígíí bich'į' ch'ídahodiit'ish danízingo ch'ééh ádáát'įįd.
Áko ch'ééh hadahoneeztą́ą'go Jéísan áádóó ałk'isóó danilíinii kin haal'áagi naat'áanii yaa dayiizdzį́įzgo hadadeeshghaazhgo ádaaní, Díí diné éí t'áá ałtsogóó diné yił hadahoneeshchaadígíí t'áá éí ní'áazhgo,
Jéísan ya'ałk'ee sikéé lá. Éí diné t'áá ałtso Síízar yee has'áanii doo yik'eh ádaat'éégóó, Náánáła' aláahgo naat'áanii nááhódlǫ́ éí Jesus, daaní.
Áko diné t'áá át'é índa kin haal'áhígi naat'áanii danilíinii díidíígíí deidiizts'ą́ą'go doo bił ákódaadzaa da.
Áko Jéísan áádóó náádaała'ígíí ák'é ninádayiisdla'ígíí nídeidiinilgo índa hwéédeideezhchid.
T'áá áko ałk'isóó danilíinii Paul índa Sáílas éí tł'ée'go Beríyagóó adeis'a'; ákwe'é ní'áazhgo Jew dine'é bikin bii' áłah ná'ádleehí góne' yah íí'áázh.
Jew dine'é ákwe'é kéédahat'ínígíí Thesalonáíkadi kéédahat'íinii yiláahdi át'éego yá'át'éehgo nitsídaakees, háálá yídaneedlį́įgo hane' yá'át'éehii nídeidiilá, áko Paul yee na'nitinígíí daats'í t'áá aaníí danízingo t'áá ákwíí jį́ Diyin God bizaad bee ak'eda'ashchínígíí nideiłkaahgo dayółta'.
Éí bąą lą'í da'oosdląąd. Gríik dine'é danilínígíí, hastóí índa sáanii ił danilíinii t'óó ahayóí da'oosdląąd.
Ákondi Jew dine'é Thesalonáíkadi kéédahat'íinii, Beríyadi Paul ałdó' Diyin God bizaad yaa nahalne'ígíí dayíínii'go, áajį' yaa dahaaskaigo áłah ílíinii yił hadahoneeshchaadgo yádahóółchįįd.
Áko t'áá áko ałk'isóó danilíinii tónteel bich'į'go Paul adeis'a', nidi Sáílas índa Timothy t'éiyá t'áá ákwii siké.
Paul yił dah diikaígíí Áthenz hoolyéedi yił yíkai, áko éí dah nídiikáahgo ábizhdííniid, Áádę́ę́' Sáílas índa Timothy ts'ídá tsį́įłgo shaa dooh'ash nihijiní, shá bididoohniił.
Ákohgo Áthenzgi Paul éí Sáílas índa Timothy biba' dzizdáago, éí kin haal'áagi t'áá át'éé nít'éé' eda'alyaii bich'į' nidahadláá lágo jiiłtsą́ągo doo hoł ákót'éégóó hwii' sizíinii nayiisnáá'.
Áko kin bii' áłah ná'ádleehí biyi' góne' Jew dine'é índa diné dahodísinii bił baa nídajit'į́, áádóó t'áá ákwíí jį́ nida'iiniih bá haz'ą́ągi nidahakáhígíí ałdó' bił baa nídajit'į́.
Bee hódzáanii hádaat'íinii ła' Epikuríyan danilínígíí índa ła' Stówik danilínígíí ałdó' haa haaskaigo hoł ałgha'dadit'ááh. Áko ła' ádaaní, Díí ha'diłch'ałí lá, ha'át'íí níí lá? Náádaała' ádaaní, Ha'át'íí shį́į́ dadiyin doo béédahózin da léi' yaa halne'gi át'é? Háálá Jesus índa aninéédę́ę́' náádi'doojahgi yaa nahalne'.
Áko dahasiłgo Ariyápagasdi hastóí áłah silį́'ígi kódaaníigo hoł yíkai, Díí na'nitin ániidíii bee na'nítinígíí daats'í nihił bééhodíísįįł?
Háálá ha'át'íí shį́į́ doo bééhózin da léi' baa hólne'go dasidiits'ą́ą́', éí bąą éidí nihił béédahodoozįįł.
(Háálá Áthenzgi kéédahat'íinii áádóó ákwii nidahakáhígíí t'áá ałtso t'áá hazhó'ó hane' ániidí danilíinii t'éí yaa dahalne'go áádóó deidiits'a'go hoolzhish.)
Áko Ariyápagasdi hastóí áłah silį́'ígíí ałníi'gi Paul yiizį'go haadzíí', Áthenzgi kéédahoht'íinii, t'áá ałtsojį' t'áá íiyisí dahodíínóhsin lágo nihá baa ákoniizį́į́'.
Háálá aadę́ę́' yisháałgo eda'alyaii bich'į' nidahohłáhígíí yiiłtsą́, áádóó bikáá' náá'iiniihí ła', Diyin doo bééhózinii bich'į', níigo bikáá' bee ak'e'ashchį́įgo yiiłtsą́. Áko doo hwéédahonohsingóó hach'į' nidahohłáhígíí, éí bee nihił hashne'.
Diyin God éí nahasdzáán índa t'áá ałtsoní bikáa'gi dahólóonii áyiilaii, éí yádiłhił índa nahasdzáán bee bóhólníihgo, kin bii' sohodizin yílá bee ádaalyaii doo yii' hólǫ́ǫ da,
t'áadoo le'é nidi doo yídin nilį́į da, diné nidi doo bíká oolyeed át'ée da, háálá t'áá bí, iiná áádóó bee ní'dídzihii índa t'áá ałtsoní diné t'áá ałtso yeidii'aah.
Áko diné t'ááłá'í bidił bits'ą́ą́dóó ał'ąą dine'é t'áá ałtso nahasdzáán bikáa'gi t'áá át'éé nít'éé' kéédahat'į́į dooleeł biniyé áyiilaa, áádóó hoolzhishii biyi' dahináa dooleełígíí, índa kéédahat'į́į dooleełgóó t'áá átséedi yee nihoní'ą́.
Éí Diyin God hadeintáago t'ah nít'ée'da haa ákodaniizįįhgo hak'ídaakah łeh nízingo ákót'éego áyiilaa. Azhą́ t'ááłá'í niitínígo nihits'ą́ądi doo nízaadi hojílǫ́ǫ da nidi,
háálá hwee dahinii'ná, áádóó nidahii'ná, índa dahoniidlǫ́. T'áá nihí nihitahdóó saad nideich'ąąhii ádadííniid yę́ęgi át'éego, Háálá nihí t'áá aaníí ha'áłchíní daniidlį́.
Diyin God ba'ałchíní daniidlį́įgo, e'elyaii óola áádóó béésh łigaii índa tséda diné t'óó yaa nitsídaazkéezgo dayiichįįhgo ádayiilaa nidi, éí Diyin God nahalin daniidzingo doo bohónéedzą́ą da.
Díidíígíí diné doo yaa ákodanízindą́ą́' Diyin God doo bá yił ííłta' da, nidi k'ad t'áá ałtsogóó diné t'áá ádzíłtso yee há has'ą́ągo áháłní, Łahgo át'éego tsíńdahidohkeesgo shich'į' ádił nida'ayoołzíi'ii bits'áhóhkááh.
Háálá diné niiníłtíinii ła'a jį́ nihokáá' dine'é ts'ídá t'áá ákogi át'éego yaa nídóot'įįłgo yee nihoní'ą́. Éí daaztsą́ą́dę́ę́' néidiisáhígíí bee t'áá aaníí ákóhodooníiłgo diné t'áá ałtso bił nibéédahwiizįįhgo áyiilaa.
Áko da'aztsą́ą́dę́ę́' náá'diijeeh ha'níigo ha'oodzí'ígíí deidiizts'ą́ą'go, ła' t'óó yá nidahałt'i', nidi náádaała' éí, Náádanididiits'į́į́ł, dadííniid.
Áko Paul hats'ą́ą́' dah diiyá.
Nidi diné ła' da'oosdląądgo hodiikai, éí bitahgi Daiyaníshiyas éí Ariyápagasdi hastóí ándaha'áhígíí ła' nilį́įgo áádóó asdzání ła' Dámaris yolyéhígíí índa náádaała' ałdó' hoł da'oosdląąd.
Éí bik'ijį' Paul éí Áthenzdóó dah diiyáago Kórinth hoolyéedi níyá.
Ákwii Jew dine'é ła' Ákwila yolyéé léi' Pántas dine'é nilį́įgo bik'ízhníyá, éí Kládiyas Jew dine'é Romedóó ch'ídahohnééh yidííniidgo biniinaa Ítalidę́ę́' t'áá ániidígo be'asdzą́ą́ Prisíla yił ní'áázh lá. Áko baazhníyáago
naanish t'ááłá'íígíí hanaanish danilį́į́ léi' t'áá ákwii ba'ałk'ee dzizdáago nidajishnish, háálá níbaal ííł'íní dajílį́.
T'áá háá'áyį́į́h jį́ ná'ádleeh bik'eh kin bii' áłah ná'ádleeh góne' bighazhdit'áahgo Jew dine'é índa Gríik dine'é da'oodlą́ą dooleełgo bíni' bá ádahojiilaa.
Sáílas áádóó Timothy éí Masedóniyadę́ę́' ní'áazhgo, Paul t'áadoo áhozdiilzéhí, Jesus éí Christ nilį́, jiníigo Jew dine'é bił nahojilne'.
Nidi hats'ą́ąjį' naastee' áádóó daha'į́įgo ha'éé' bich'į' jíígháadgo ábizhdííniid, Danihidił t'áá nihí bá ninádínóohdah! Shí éí doo bá ninádeeshtłish da. K'ad kodóó doo Jew dine'é danilíinii bitahgóó dah dideeshááł.
Áko áádóó dashdiiyáago, diné léi' Táítas éí Jústas ałdó' yolyéhígíí bighangi yah ajííyá, éí Diyin God yidísinii nilį́į́ lá; kin bii' áłah ná'ádleehí bíighahgóó bighan si'ą́.
Kríspas, áłah ná'ádleehgo á dah nánídaahígíí éí Bóhólníihii yoosdląąd, bighandóó danilíinii ałdó' t'áá ałtso, áádóó Kórinth dine'é lą'í Paul deidiizts'ą́ą'go da'oosdląądgo tó bee dabi'doolzį́į́'.
Áko tł'ée'go Paul bił áhát'į́įgo Bóhólníihii ábidííniid, T'áadoo náníldzidí áádóó t'áadoo áhodiilzéhí yáníłti',
háálá nił honishłǫ́, áko diné ła' doo nik'iidoolwołgo atíndoolíił da, háálá díí kin haal'áagi diné shíí' danilíinii t'óó ahayóí.
Áko t'ááłá'í nááhai áádóó hastą́ą́h nídeezidjį' bitahgóó Diyin God bizaad bee naz'neeztą́ą́'.
Nidi Gáliyo éí Akéya hoolyéegi naat'áanii nilį́į́dą́ą́', Jew dine'é łá'í silį́į'go Paul yich'į' nídiizą́ągo yaatįįh yikai, áko aa náhát'į́įjį' yił daaskai,
kódaaníigo, Díí hastiin éí bee haz'áanii doo yik'eh át'éégóó Diyin God bich'į' nahadlá níigo diné yíni' yá ádahale'.
Paul k'adę́ę hadzidziih, nít'éé' Gáliyo éí Jew dine'é áyidííniid, Jew dine'é danohłíinii, doo yá'ádaat'éehii, doodaii' bąąhági ádahooníiłii baa nídaaht'į́įgo t'áá aaníí nihíídéests'įįł nít'éé',
nidi saad índa yízhí áádóó t'áá nihí bee nidahosooł'áanii baa nídaaht'į́įgo, éí t'áá nihí baa nídaaht'į́; shí t'éí ákódaat'éhígíí yeinít'íinii doo t'áá k'ad sélį́į' da.
Áko aa náhát'į́į́dóó ch'íininíłkaad.
Áádóó t'áá ałtso Sástheniiz éí áłah ná'ádleehgo á dah nánídaahígíí deisiłgo aa náhát'į́ bich'éédą́ą'gi nídeineesxaal. Nidi Gáliyo éí doo yaa ná'áhodílt'į́į' da.
Éí ákódaadzaadóó bik'ijį' Paul t'áá ákǫ́ǫ́ lą'í náábiiską́ áádóó índa ałk'isóó danilíinii bits'ą́ą́' hoł dah adii'éél, áko Prisíla índa Ákwila bił Síriyagóó hoł aní'éél. Sénkriyadi hatsii' há yilzhéé', háálá łahgo bee ádee hazdoodzíí'.
Éfesasdi jíkaigo, t'áá ákwe'é Prisíla índa Ákwila nizhnínil. Hó kin bii' áłah ná'ádleeh góne' yah ajííyáago Jew dine'é bighazhdit'ááh.
T'áá kǫ́ǫ́ haada nízahgóó nee nááhodidoo'naał dahodííniidgo t'áadoo ba'dizh'ní'ą́ą da,
nidi bits'ą́ą́' dashdiigháahgo kóbizhdííniid, [Jerúsalemdi Jew dine'é binahagha' bik'ehgo hodílzingo áłah ná'ádleehígíí baa náhoolzhiizhgo ts'ídá shidoonááł.] Áádóó Diyin God íinízin ládą́ą́' nihaa náádeeshdááł. Áko Éfesasdóó hoł dah náá'dii'éél.
Sesaríyadi hoł aní'éelgo, da'oodlání áłah nádleehii bich'į' Jerúsalem góde jiníyáago k'é bizhdííniid, áádóó Ántiyak góyaa náádzídzá.
T'áá ákǫ́ǫ́ hwee hodíína'go dashdiiyáago Galéíshiya índa Fríjiya kéyah t'áá át'éé nít'éé' biyi'góó tázhdííyáago ídahooł'aahii t'áá ałtso bi'oodlą' bidziil áńdajiidlaa.
Íídą́ą́' Jew dine'é léi' Apálas yolyé, Alezáandriyadi bi'dizhchį́įgo, Éfesasgi níyá. Diyin God bizaad bee ak'eda'ashchínígíí át'éznízingo yáti' jiichįįh.
Bóhólníihii bik'ehgo honít'i'ii bínahodi'neestą́ą́', áko t'áá íiyisí bízhneedlį́įgo Jesus bídadéét'i'ii t'áadoo yidziihí bee yájíłti' áádóó bínazh'niłtin, azhą́ John bik'ehgo tó bee alzį́hígíí t'éí hoł bééhózin nidi.
Kin bii' áłah ná'ádleeh góne' t'áadoo yisti'í ayá'niiłti', nidi Prisíla índa Ákwila hodiizts'ą́ą'go, ádihodiilt'e'go Diyin God bik'ehgo honít'i'ii hózhǫ́ yá'át'éehgo t'ah wónásígo yínanááhoneestą́ą́'.
Áko Akéya hoolyéejį' tsé'naagóó deeshááł jiniizį́į'go ałk'isóó danilíinii há bił yá'ádaat'ééh, áko ídahooł'aahii bił baa hózhǫ́ǫgo baazhdoogááł biniyé bich'į' naaltsoos ádayiilaa. Áadi jiníyáago Diyin God bibee ajooba' binahjį' da'oosdląądígíí lą'ígóó hana'nitin bee bíká ajoolwod,
háálá Diyin God bizaad bee ak'eda'ashchínígíí bił ííshją́ą́ ádajile'go, Jesus éí Christ nilį́, jiníigo, dahasłą́ą́góó Jew dine'é bigha'hizdeest'ą́.
Kórinthgi Apálas sidáádą́ą́', Paul éí kéyah wódahjíígíí bii' ahéédzídzáago Éfesasgi jiníyá. Ákwe'é ídahooł'aahii ła' bik'ízhníyá.
Éí ábizhdííniid, Da'iisoohdląąd yę́ędą́ą́'ásh Níłch'i Diyinii nihiih dahwiizle'? Áko ádahałní, Dooda, Níłch'i Diyinii hólónígíi nidi t'ah doo baa dahodiits'į́įh da.
Áko ájíní, Ha'át'íishą' bik'ehgo tó bee danihi'doolzį́į́'? Áko ádadííniid, John bik'ehgo tó bee alzį́hígíí t'éiyá.
Ákohgo Paul ádííniid, Łahgo át'éego tsínáhodiikeesgo bąąhági át'éii áts'áhidit'aahgo tó bee alzį́į́hjí John tó yee asį́į́h nít'éé'. Diné yił halne'go ádííniid, Shikéédę́ę́' náánáádáłígíí deidoohdląąłgo baa dadzíídóohłiił. Éí Christ Jesus ááhyiłní.
Éí deidiizts'ą́ą'go, Bóhólníihii Jesus bízhi' bee tó bee dabi'doolzį́į́'.
Áádóó Paul hak'i dah dahideesnii'go, Níłch'i Diyinii hak'i dahoole', áko saad ał'ąą át'éii yee hadahaasdzíi'go, Diyin God yá dahoolne'.
Dinéhígíí t'áá ałtsogo naakits'áadah daats'í yilt'é.
Áádóó kin bii' áłah ná'ádleeh góne' Paul yah aníjídáahgo t'áadoo dzisti'í yáńjíltihgo táá' nídeezid, Diyin God bee bóhólníihgo bił haz'áanii bídadéét'i'ii diné bił baa nídajit'į́įgo bee bíni' bá ádahojiilaa.
Nidi ła' doo nibída'didzil da índa doo da'oodlą́ą́góó, diné áłah nilínígíí binááł Bóhólníihii bik'ehgo honít'i'ii nichxǫ́'ógo yá yádaałti'go bąą, bits'ą́ą́' dashdiiyáago ídahooł'aahii bił dashdiikai, áko t'áá ákwíí jį́ Tairánas yolyéhígíí bi'ólta' góne' Diyin God bizaad bił baa nínádajit'įįh.
Éí t'áá ákót'éego naaki nááhai, áko Jew dine'é índa Gríik dine'é Éízha kéyahgi kéédahat'ínígíí t'áá ałtso Bóhólníihii bizaad deidiizts'ą́ą́'.
Diyin God éí Paul choyooł'į́įgo ádahooníiłii ayóó ádaat'éii doo deiltséhígíí áyoolííł,
áko ádídaaljołí áádóó atéél naastsoozí Paul hats'íís bídahidiyeesnáa'ii ka nidaakaii bich'į' adahaashjaa', áko ka nidaakaígíí yá'át'ééh nídaasdlį́į́', áádóó níłch'i bi'iiníziinii bii' dahólónígíí bii' hadahaaskai.
Áko Jew dine'é ła' tádadikáahgo níłch'i bida'iiníziinii hadeiniiłkaadii éí Jesus bízhi' dayózhíigo ch'ééh hadeiniłkaadgo, Paul yaa halne'ii, Jesus, binahjį' ándishní, daaní.
Sííva joolyéé léi' Jew dine'é aláahgo náá'iiłniihii jílį́įgo, éí haye'ké tsosts'id yilt'éego ákódaat'į́.
Nidi níłch'i bi'iiníziinii haadzíi'go ábidííniid, Jesus bééhasin, Paul ałdó' bééhasin, nidi nihíshą' éí háí ádaaht'į́?
Áko diné níłch'i bi'iiníziinii bii' hólónígíí hach'į' dah diilwodgo bił da'ahijoogą́ą'go hak'eh deesdlį́į́', áko t'áá dajilchí'ígo áádóó tídazhdiilyaago kin biyi'dóó ch'ízhníjéé'.
Jew dine'é índa Gríik dine'é Éfesasgi kéédahat'ínígíí t'áá ałtso éí dayíínii', áádóó t'áá ałtso éí bik'ee bił yéé' dahazlį́į́', áko Bóhólníihii Jesus bízhi' ayóó át'éego baa ha'niih silį́į́'.
Lą'í da'oosdląądígíí ałdó' ákwe'é neheeskaigo ádaa ch'ídahwiist'ą́ągo ádáát'įįdii yaa dahoolne'.
Áko diné na'adlo' bee nidahojiłáii lą'í handaaltsoos áłah ádajiilaago diné t'áá ałtso dabinááł dazhdííłid, áko bą́ą́h ílį́į́ nít'éé' yę́ę dajííłta', nít'éé' béésh łigaii ashdladiindi mííl bą́ą́h ílį́į́ nít'éé' lá.
Áko Bóhólníihii bizaad bilááh yileełgo aláahdi át'éii silį́į́'.
Ákódaadzaadóó bik'ijį' Paul éí Masedóniya índa Akéya hoolyéégóó ch'ídeesháałgo Jerúsalemgóó deeshááł jiniizį́į́', áko ájíní, Ákwii níyáádóó bik'ijį' Rome hoolyéégóó ałdó' hwiideestsééł.
Áko Timothy índa Iirástas éí háká aná'ahinilchéehii nilį́įgo Masedóniyagóó ajííł'a', hó t'éiyá t'áá Éízhagi dzizdáago nááhodoo'na'.
T'áá daats'í ákwii hoolzhishgo Bóhólníihii bik'ehgo honít'i'ii biniinaa doo t'áá hasht'e'ígo hahonííchaad da.
Háálá diné ła' Demíítriyas yolyéego béésh łigaii yitsid lá, béésh łigaii bee Daiyána, kin bił be'elyaago bich'į' nahadláii ííł'į́, áko da'atsidii t'áá íiyisí bik'é bada'iideeł,
éí diné ákót'éego da'atsidgo yindaalnishígíí áłah áyiilaago yee yich'į' haadzíí', Hastóí, díí naanishígíí bee yéego da'iit'į́įgo nihił béédahózin.
Jó, doo Éfesasgi t'éiyá da, nidi Éízhagi k'asdą́ą́' t'áá át'éé nít'éé', éí díí Paul yolyéhígíí yílá bee ádaalyaii doo diyin ádaat'ée da níigo, diné lą'í yíni' yá ádahoolaago nihits'ádahaaskaigo daah'į́ áádóó dadoohts'a'.
Áko doo t'áá nihí nihindaanishígíí t'éiyá yidoołchǫǫł dagi át'é, nidi ayóó át'é asdzą́ą́ diyinii Daiyána wolyéii kin bii' bich'į' nahadláhígíí ałdó' doo ílį́į da dooleeł, áko doo bił ádaa hólníi da dooleełgi át'é, jó, éí Éízhagi índa nihokáá' dine'é t'áá át'é k'ad deidísin.
Éí deidiizts'ą́ą'go t'áá íiyisí yik'ee bádahóóchįįd, áko hadadeeshghaazhgo ádaaní, Éfesas dine'é bidiyin Daiyána éí ayóó át'é!
Áko kin haal'áagi t'áá át'é diné t'óó hahóół'á, áko Paul yił naakaígíí ła', Géíyas índa Aristárkas, éí Masedóniyadę́ę́' diné jílį́įgo, dahasiłgo, ayóó át'é áłah ná'ádleeh bá haz'ą́ą́ góne' t'áá łahjį' hoł yah anoodaa'go yah adahazdzį́į́z.
Paul ákóne' diné bitah yah adeeshááł jiniizį́į́', nidi ídahooł'aahii dooda dahodííniid.
Éízhadę́ę́' naat'áanii danilį́į́ léi' ła', hach'ooní danilį́įgo, Áłah azlį́į́' góne' doo yah adíínáał da, daaníigo ałdó' nídahookąąhgo haa da'as'a'.
Ákohgo áłah silį́'ígíí t'óó hahóół'á, ła', Díí lą́ą, daaníigo, náádaała', Nagháí lą́ą, daaníigo dadilwosh, t'óó ahayóí yiniyé yah adahaaskaígíí nidi doo bił béédahózin da.
Áko Jew dine'é éí Alezáander kódidííniił deidííniidgo diné áłah nilínígíí bitahdóó yił ch'ékai. Áko dah didiilnii'go ách'ą́ą́h yáti' yee diné yich'į' haadziih nít'éé'.
Nidi Jew dine'é jílínígíí bił béédahoozingo, ts'ídá t'áá ła' bizhi'ee hadadeeshghaazhgo t'áá dadilwoshgo, Éfesas dine'é bidiyin Daiyána ayóó át'é! daaníigo naakidi daats'í ahéé'ílkid.
Áko kintahdóó naaltsoos ííł'íní diné áłah nilínígíí bich'į' nizhníyáago dabizhdiiłheel, áko ájíní, Éfesas dine'é danohłíinii, díí Éfesas kin haal'áii, éí Daiyána ayóó át'éii kin bii' bich'į' nahadláii áádóó e'elyaii Júpiterdę́ę́' hadaalts'idii yaa áhályáanii nilínígíí, háishą' diné shį́į́ doo bił bééhózin da?
Áko díidíígíí bits'ą́ą́jí doo ha'át'éegoda ádao'ne' át'éégóó bąą t'óó dadoołheeł, áádóó t'áadoo tsíhodeeskézí ádadoohníłígíí ts'ídá dooda.
Háálá díí diné kwe'é nidashoo'eezhígíí, t'áadoo le'é dadiyinii doo nidayiiłchxǫǫh da, índa asdzą́ą́ diyinii doo ílį́į́góó doo yaa yádaałti' da.
Éí bąą Demíítriyas áádóó da'atsidii hoł nidaalnishígíí éí diné ła'da baa saad dahojíłǫ́ǫgo, aa hwiinít'į́ há ąą át'é, áádóó áájí ándahwii'aahii hólǫ́, háni'dii áájí ahaa nídajit'įįh.
Nidi náánáła' baa saad dahólóonii éí t'áá baa náhát'į́ biniyé náhoot'aah góne' nihá hasht'éédoo'nííł.
Háálá jį́į́dą́ą́' biniinaa hahóó'áá nít'éé' yę́ę bee nihik'ihodidoot'áłígíí éí baa jéda'ííníilná, áłah azlį́į'go biniinaa hahóó'áago baa nidahodiilnihígíí éí t'áá ádin.
Áádóó naaltsoos ííł'íní kót'éego haadzíi'go áłah azlį́'ígíí, K'ad nídahínóhkááh, yidííniid.
Nahozhneeshghaazhígíí hasht'ehodíít'e'dóó bik'ijį' Paul éí ídahooł'aahii hágo bizhdííniid, áko biyadahozhniiłįįdgo hágoónee' bizhdííniidgo Masedóniyagóó bits'ą́ą́' dashdiiyá.
Ákǫ́ǫ́ kédaayahígíí yikáá'góó kéédahat'íinii bitaa jiyáago, saad bee chánah ídlíinii lą'í bee bich'į' yájííłti'go Gríis hoolyéedi jiníyá.
T'áá ákwe'é táá' hwee nídeezid, áko t'áá hahí Síriyagóó hoł dah adii'eełgo, Jew dine'é éí dahodiyiilyééł dahó'níigo Masedóniyajígo t'ą́ą́' ahéédeeshdááł jiniizį́į́'.
Beríyadóó Sópater, Píras biye', áádóó Thesalonáíkadóó Aristárkas áádóó Siikándas, áádóó Dérbiidóó Géíyas, Timothy ałdó', índa Éízhadóó Tíkakas áádóó Trófimas Éízhajį' hoł niikai.
Éí nihilą́ąjį' eekaigo Trówasdi nihiba' naháaztą́ą́ lá,
nidi díík'ǫsh t'áágééd bááh ályaii yidą́ baa náhoolzhiizhdóó bik'ijį' Fílipaidóó nihił dah adii'éél, áádóó ashdla' yiską́ągo Trówasgi niikai, t'áá ákwii tsosts'id danihiiską́.
Damį́įgo azlį́į́' góne' bááh ninádahiitihgo biniyé áłah siidlį́į'go Paul yiską́ągo dah diigháahgo bił ałch'į' hadadzisdzíí', áko t'áá yáłti'go tł'é'ííłníí'.
Ná'ádeídi áłah siidlį́'í góne' bee hool'iní lą'í bee dadi'nídíín.
Ákwe'é dinééh léi' Yútikas joolyéego tsésǫ'gi dah dzizdá, nít'éé' Paul nízaadgóó yáłti'go t'áá íiyisí bił jiniizį́į́' lá, áko bił hak'eh deesdlį́į'go bąą kin táá' ałk'i haz'ą́ą́dę́ę́' bidah i'jííłhaazhgo dadziztsą́ągo nídahozhdiiłtį́.
Áko Paul ákóyaa hadááyá, áko yaa ádzaago yinázhchidgo ání, T'áadoo bąąh danihíni'í; t'ahdii hiná.
Áádóó nidzíiztą́ą́ nít'é'í góde Paul hanásdzáago bááh dílzingo yidánígíí niyiizti'go dajííyą́ą́' áádóó bił ahił dahojilne'go hoos'įįd, áádóó índa hats'ą́ą́' dah diiyá.
Áko dinéhígíí hináago yił anídaaskaigo t'áá íiyisí baa hoł dahóózhǫǫd.
Nidi nihí áłtsé tsinaa'eeł bich'į' niikaigo, Ásasgóó dah adii'éél, áadi Paul iih dadiilt'eeł ílį́įgo, háálá, T'áá ni' áajį' deeshááł, níigo nihá nihoní'ą́.
Áko Ásasdi nihéédiidzáago iih dasiilt'e', áádóó Mitilíiniidi nihił aní'éél.
Áko áádóó nihił dah náá'dii'éelgo biiskání Káíyas binaashiijí nihił ch'íní'éél; náábiiskání Séímas hoolyéégóó nihił aní'éelgo [Trojíliyamdi danihiiską́] áádóó biiskání Mailíítas hoolyéedi nihił aní'éél.
Áko Éízhagi Paul doo hwee hodidoonaałígíí biniyé, Éfesas t'óó bíighah shił ch'í'doo'oł jiniizį́į́', háálá t'áá há bohónéesdząą ládą́ą́', Péntekast aleeh bijį́į́ góne' Jerúsalemgi deeshááł jinízingo tsį́į́ł jílį́.
Áko Mailíítasdóó Éfesasjį', da'oodlání yá aląąjį' naazíinii hágo yiłníigo yíká i'ííł'a'.
Áko baa yíkaigo áyidííniid: Ts'ídá t'óó ch'óóshdą́ą́dą́ą́' Éízhadi níyáádóó wóshdę́ę́' t'áá áłahjį' nihił kééhasht'į́į́ nít'éé' yę́ędą́ą́' ánísht'éé nít'éé' yę́ę nihí nihił béédahózin,
Jew dine'é binahagiz bee nashíhodi'nitaah nidi, ádaa hojoolbá'ígo nitsáhákees bee áádóó shinák'eeshto' naashnilgo, Bóhólníihii bá nisis'a',
áádóó na'nitin nihá yá'ádaat'éehii bee nihił hodeeshnihgi t'áadoo ła'jį' ánásįįhí dahasłą́ą́góó índa danihinághangóó bee nidanihinishtin nít'éé',
Jew dine'é índa Gríik dine'é danilíinii, Łahgo át'éego Diyin God bich'į' tsíńdahidohkeesgo bich'į' dah nídahidoohkááh áádóó nihiBóhólníihii Jesus Christ deinohdlą́ągo baa dadzíínóhłí, dishníigo bee bił dahweeshne'.
Áko k'ad Jerúsalemjį' Níłch'i Diyinii shiyoołáałgo yishááł, jó, áadi shich'į' áhoot'ée dooleełígíí doo shił bééhózin da;
t'áá hazhó'ó t'áá kin hadaas'áhígi, Awáalyaa índa até'él'į́ t'áá íłdįįd niba' hasht'edaat'é, shiłníigo Níłch'i Diyinii shił halne'go shił bééhózin.
Nidi hinishnánígíí doo ílį́įgo baa nitséskees da, doo nidi shił nilį́į da, áko shá honít'i'ii bíighah adeeshłeełígíí índa Bóhólníihii Jesus naanish sheidiní'áanii ła'deeshłíłígíí baa shił hózhǫ́ǫ doo, éí t'éí laanaa nisin, éí Diyin God bee ajooba' baa hane' yá'át'éehii baa hashne'go naash'a'.
Jó'akon, t'áá ánółtso nihitahgóó Diyin God bee bóhólníihgo bił haz'áanii baa hashne'go tádííyáhígíí doo náádashiidoołtsééłgóó k'ad shił bééhózin.
Éí bąą díí jį́ díí ts'ídá t'áá aaníígóó ánihidishní, Diné t'áá ałtso bidił doo bee shaa náhódóot'įįł da,
háálá Diyin God binahat'a' t'áadoo nihits'ąą nanéł'į́į' da, nidi t'áá át'é bee nihił nahosisne'.
Ádaa ádahołyą́, áádóó dibégi át'éego Diyin God dayoodláanii t'áá ła' bizhi'ee baa ádahołyą́ągo bida'iyohsą́ą doo biniyé Níłch'i Diyinii ninihinínil, háálá Jesus t'áá bí bidił yik'é niiníláago ádá shóyoost'e'.
Nihits'ą́ą́' dah diiyáádóó bik'ijį' mą'iitsoh báádahadzidii nidahalingo diné nihitah hidookahgo shił bééhózin, áko da'oodlání doo yaa daazid da dooleeł.
Áádóó t'áá nihí nihitahdóó diné ła' oodlání danilíinii yóó'adeidínóo'ah biniyé saad bee yóó'i'niit'áahii yee yádaałti'go nihidadidookah.
Éí bąą hada'ísídół'į́į́', táá' nááhaijį' t'áadoo áhodiiszéhí t'áá ákwíí jį́ índa t'áá ákwíí tł'éé', shinák'eeshto' naashnilgo t'ááłá'í nootínígo nanihinishtingo bee nihi'ayééłnii'ii béédaałniih.
Áko k'ad Diyin God áádóó bibee ajooba' saad baa nihisįįh. Éí nihe'oodlą' dabidziilgo ánihidoolííł índa diyingo ádayiilaii t'áá ałtso bił nihíí' dadooleełii yee nihik'izhdoodliiłgo yíneel'ą́.
Diné ła'da bibéésh łigaii, doodaii' bi'óola, doodaii' yee hadít'éii doo bidáneeshníid da.
T'áá nihí nihił béédahózingo t'áá shí shíla' bee t'áá shí índa bił naashkaígíí ałdó' bee bik'i nidésdzá.
T'áá ałtsojį' bee ádanoht'ée dooleełii nihá áshłaa, éí bik'ehgo naanish bidadoołkaalígíí bee ádí'oh daneel'ánígíí bíká anídaahjah doo, áádóó Bóhólníihii Jesus t'áá bí bizaad yee haadzíi'ii béédaałniih doo, T'áadoo le'é azh'níláii éí haa yílyáii bilááh át'éego baa hózhǫ́.
Áádóó kót'éego hadzoodzíi'go, nitsizhdinígo'go t'áá ałtso bił sodazdoolzin.
Áádóó t'áá ádzíłtso t'áá íiyisí atídazdineesdlį́į'go, Paul bizéédajizhchid áádóó dadzizts'ǫs.
Doo náádashiidoołtséeł da, jiníigo hadzoodzí'ígíí, éí agháago yąąh dabíni'. Áko índa tsinaa'eeł si'ą́ąjį' bił dadziskai.
Áko áádóó bits'ą́ą́' dah da'diil'éelgo, Kó'as hoolyéejį' t'óó k'ídahosiildǫǫdgo biiskání Róodzjį' niikai áádóó Pátara hoolyéedi nihił aní'éél.
Áko tsinaa'eeł ła' Finííshiyagóó ha'naa deez'éél léi' bik'íniikai, áko biih yiikaigo nihił dah adii'éél.
Kéyah Sáípras yit'į́ silį́į'go shádi'ááhjígo bíighah ch'ídasiil'éél, áko kéyah Síriya hoolyéejį' nihił aní'éelgo tábąąhgi Táir kin haal'áhígi hadeiikai, háálá ákwe'é tsinaa'eeł biyi'dóó hééł bidahidoo'nił lá.
Áadi ídahooł'aahii ła' bik'íniikaigo ákwe'é tsosts'id danihiiską́. Éí Níłch'i Diyinii bik'ehgo Paul ádeidííniid, Jerúsalemgóó doo díínáał da.
Ákwe'é tsosts'id danihiiską́ągo dah náádiikai, áádóó ídahooł'aahii t'áá ałtso, be'asdzą́ą́ áádóó bada'áłchíní t'áá bił éí kin haal'áádóó nihił ch'ékai, áko tábąąhgi nitsidadiniigo'go, sodadiilzin.
Áádóó, Diyin God nihił hólǫ́ǫ doo, da'ahidii'niidgo nihí tsinaa'eeł biih yiikaigo, bí éí dabighangóó dah nídahidiikai.
Táirdę́ę́' Talaméíyisjį' nihił ni'ní'éél, áko ałk'isóó danilíinii bił k'é da'ahidii'niidgo bił naháatą́ągo ła'a jį́ azlį́į́'.
Biiskání Paul bił neikaígíí Sesaríyajį' niikai, áko Philip, hane' yá'át'éehii yaa halne'ii bighan góne' yah iikaigo ba'ałk'ee naháatą́ą́ nít'éé', Philip éí diné tsosts'idgo nídadii'nilii ła' át'į́.
Éí bitsi'ké dį́lt'éego t'ah doo diné bee dahaleehii danilį́į́ lá, éí Diyin God yá dahalne' lá.
T'áá ákwe'é naháatą́ągo lą'í yiską́, áko Judíyadę́ę́' Diyin God yá halne'ii léi', Ágabas yolyéego ákwe'é níyá.
Áko nihaa níyáago, Paul biziiz néidiiláago t'áá bí bikétsíín índa bíla' yee ye'aztł'ǫ́ǫgo ání, Níłch'i Diyinii kóní, Díí sis t'áá nijiléhígíí Jerúsalemdi Jew dine'é kót'éego hoda'dootł'óołgo doo Jew dine'é danilíinii yílák'ee dahodoołtééł.
Díidí dasidiits'ą́ą'go, nihí lá índa ákwe'é kéédahat'ínígíí ałdó', Jerúsalemgóó doo díínáał da, Paul ch'ééh dabidii'níigo ch'ééh nídeisiikan.
Nidi Paul haadzíi'go ání, Ha'át'íísh biniyé daahchago shijéí ti'dabiyołnííh? Háálá Jerúsalemdi doo t'óó dashidi'yootł'ółígíí t'éiyá biniyé hasht'e'í'diishyaa da, nidi Bóhólníihii Jesus bízhi' bá dadeestsaałígíí ałdó' biniyé hasht'e'í'diishyaa.
Áko doo bagha'dót'ááł át'éégóó niiltee'go nihí t'óó dadiilyeelgo ádadii'niid, Bóhólníihii yee íinízinii bohodoolnííł.
Áádóó bik'ijį' hasht'e'ánáádadiilyaago Jerúsalemgóó niikai.
Ídahooł'aahii ła' Sesaríyadę́ę́' ałdó' bił niikai, Sáíprasdóó t'áá ałk'idą́ą́' íhooł'aahii jílíinii, Néísan joolyéii, ha'ałk'ee naháatą́ą doo biniyé hoł yah iikai.
Jerúsalemdi niikaigo, ałk'isóó danilíinii t'áá íiyisí nihaa bił dahóózhǫǫdgo k'é danihidííniid.
Biiskání Paul bił, James baa niikai; ákwii da'oodlání yá aląąjį' naazíinii t'áá ałtso nidaháaztą́ą́ lá.
Áłah nilínígíí Paul k'é yidííniidgo, doo Jew dine'é danilíinii bitahgóó nijis'a'go Diyin God hanahjį' yaa naayáhígíí t'ááłá'í ní'ánígo baa nahojisne'.
Éidíígíí deidiizts'ą́ą'go Diyin God yaa dahaznih. Áádóó ádahodííniid, Jó'akon, nihik'is nílíinii, haa shį́į́ néelą́ą'di míilgo Jew dine'é bitahdę́ę́' da'oosdląąd; éí t'áá ałtso bee haz'áanii t'áá íiyisí yídaneedlį́,
áko éí doo Jew dine'é danilíinii bitahgóó Jew dine'é kéédahat'ínígíí t'áá ałtso, Mózes bina'nitin bits'áhóhkáahgo, niha'áłchíní t'áadoo bąąh nídahinilgishí, índa Ízrel dine'é bi'é'él'į' t'áadoo bik'eh dayínóhkáhí, bidiní, ha'níigo bee naa hóóne'.
Ákoshą' ha'át'éego dooleeł? Kwe'é yíníyáhígíí deidoonihgo [áłah dooleeł].
Éí bąą nich'į' hadahidiidzihígíí bik'eh ánít'ée doo. Kwe'é nihitahgi diné dį́lt'éego dahodísingo ádee hadadeesdzíí'.
Díí diné doo ąąh chin dooleełjí nahaghá bee bizhdidookah, áádóó bitsii' dadoolzhihgo bá bik'é ni'díílééł. Áko naa hane'go bee bił dahóóne'ígíí éí doo t'áá aaníi da dooleeł, nidi t'áá ni ałdó' bee haz'áanii Mózes baa deet'áanii bik'ehgo hazhó'ó yínáałgo bił béédahodoozįįł.
Nidi doo Jew dine'é danilíinii da'oosdląądígíí kódabidii'níigo bich'į' naaltsoos ádeiilyaa, [Jew dine'é binahagha' bik'ehgo bee nahaz'ánígíí doo t'áá ałtso bik'eh dahonoł'į́į da, nidi] eda'alyaii bich'į' náádahaaznii'ii áádóó dił áádóó bizák'ídadii'nii'ii t'áadoo daohsání, índa na'ageh bee tsi'na'adá bits'ą́ąjį' ádanoht'éego yá'át'ééh.
Áko Paul éí diné yił dah diikaigo, biiskání doo ąąh chin dooleełjí nahaghá há ádaalyaa. Áádóó doo hąąh chinígóó í'dazhdilnéehgo bíighah adooleełgi, t'ááłá'í jinítínígo há náádahidoonihígíí hazhó'ó baa hozhdoolnih biniyé kin bii' sohodizin bił haz'ą́ą́ góne' yah ajííyá.
Áádóó tsosts'id jį́ k'adę́ę bíighah aleehgo, Éízhadę́ę́' Jew dine'é nidaakaígíí, ákwe'é kin bii' sohodizin bił haz'ą́ą́ góne' dahoołtsą́ągo, áłah nilínígíí yá dahóółchįįd áádóó dahasiłgo,
hadadeeshghaazhgo ádaaní, Ízrel dine'é nohłíinii, nihíká oohjeeh! Díí hastiin t'áá ałtsogóó diné kéédahat'íinii éí nihidine'é áádóó bee haz'áanii índa kwe'é haz'ánígíí yik'ijį' yáłti'go na'nitin. T'ah nááyówehgo, Gríik dine'é kin bii' sohodizin bił haz'ą́ą́ góne' yah ayíí'eezhgo, díí hodiyingo haz'áanii yiyííłchxǫ'.
Háálá t'áá bítséédą́ą́' Éfesas dine'é ła' Trófimas yolyéii, kintahdi yił dahoołtsą́, áko éí kin bii' sohodizin bił haz'ą́ą́ góne' Paul hoł yah íí'áázh sha'shin daniizį́į́'.
Áko kin haal'áhígi hahodíídláadgo diné ahaneheezhjéé', áko Paul deisiłgo kin bii' sohodizin bił haz'ą́ą́dóó ch'ídeizdzį́įzgo t'áá áko dáda'deeskaal.
Áko dahodiyiilyééł ch'ééh danízingo, Jerúsalemgi t'áá át'é nítáhozdíníilzaaz ha'níigo, siláo aląąjį' binanit'a'í hane' beít'ą́.
T'áá áko tsxį́įłgo siláo índa siláo neeznádiingo bindanit'a'í ákóyaa yił dah diijéé', áko éí siláo aląąjį' binanit'a'í índa siláo ałdó' dayiiłtsą́ągo, Paul nídeiniłhałígíí yę́ę yik'i deeskai.
Áko siláo aląąjį' binanit'a'í haa níyáago hoołtsoodgo béésh da'ahólzha'í naakigo bee ho'dootl'óół níigo yee hooł'a'. Áko, Háísh át'į́, índa, Ha'át'íishą' yaa naayá, níigo na'ídééłkid.
Áko áłah nilínígíí hadadeeshghaazhgo, ła', Ko lá ájíít'įįd ni, daaní áádóó ła', Díigi lá ájíít'įįd, daaní. Áko ts'ídá biniinaa hahodíídládígíí t'áadoo bił bééhoozingóó, siláo bighan góne' yah adoodlóós níigo yee hooł'a'.
Áko ałk'i dah nídahast'ą́ągo bikáá' góde hááda'aldahíjį' nizhníyáago, diné ádéédahooldzídígíí biniinaa siláo nihidahastį́,
háálá diné t'óó ahayóí áłah nilínígíí éí, Sołhé héii, daaníigo dadilwoshgo hakéé' náázééł.
Áádóó siláo bighan góne' k'adę́ę Paul yah iidlóosgo, siláo aląąjį' binanit'a'í ííłní, T'áadoo le'é bee nich'į' haasdziihgoósh t'áá áko? Áko siláo binanit'a'í ádííniid, Gríik bizaadísh bee yáníłti' lá?
Ííjip dine'é léi' hádą́ą́léiyá Diné Nideiłtseedii wolyéii dį́įdi mííl yilt'éego honoojíijį' ch'íiní'eezhgo hahonííłchaad nít'éé' yę́ę doósh éí ánít'į́į da?
Nidi Paul ádííniid, Shí Jew dine'é nishłį́, Silíshiyagi Társas, ayóó át'é kin haal'áádóó naashá. Diné bich'į' hadeesdzihgi shadi'díí'áałgo nánooshkąąh.
Áko éí bee ha'deet'ą́ągo, ałk'i hoo'nilgo ha'az'áii hááda'aldáhígíí bikáá' Paul dah dziizį'go diné bich'į' dashdidiilnii', áko t'áá íiyisí hodiiyeelgo, Hííbrew k'ehjí bich'į' ayázh'niiłti'go ájíní:
Shik'isóó, shahastóí danohłíinii, nihich'į' bee ák'i hadideesdzihígíí shá dadoohts'į́į́h!
Hííbrew k'ehjí bich'į' ayázh'niiłti'go deidiizts'ą́ą'go, t'áá íiyisí dadiiłheel. Áko ájíní:
Silíshiya kéyahdi Társas kin haal'áagi shi'dizhchį́įgo Jew dine'é nishłį́, nidi kwe'é Jerúsalem kin haal'áagi shidi'neeszą́, danihizhé'é yę́ę bibee haz'áanii t'áá yíní át'éegi Gaméíliyel bidááhdóó nibéhéstsaadgo yínashineestą́ą́', áko t'áá ánółtso díí jį́ ádanoht'éhígi át'éego Diyin God t'áá íiyisí bídin nishłį́įgo bá hinishná.
Diné índa asdzání díí honít'i'góó dayíkáhígíí bida'ashtł'o'go awáalyaa góne' yah ahishnííł, áádóó atídaash'į́įgo naastseed nít'éé'.
Díí aláahgo náá'iiłniihii áádóó diné yá aląąjį' naazíinii t'áá ałtso shá bił béédahózin. Éí Jew dine'é Damáskasdi áłah nídaadleehii bich'į' naaltsoos ádayiilaago shaa deiznil, áko áadi da'oodlánígíí bida'astł'ǫ́ǫgo Jerúsalemjį' nídeesh'ishgo atídadoolnííł biniyé Damáskasgóó dah diiyá.
Ákót'éego yishááł nít'éé' Damáskas t'áá áhání hadziihgo, ts'ídá hanii shį́į́ ałní'ní'ą́ągo, t'áadoo hooyání yá'ąąshdę́ę́' t'áá íiyisí ayóó át'éego shinaagóó łe'díídláád.
Áko ni'jį' íígo'go ła' shich'į' hadzoodzíi'go diséts'ą́ą́', Saul, Saul, ha'át'íishą' biniyé atíshíł'į́?
Áko haasdzíi'go ádíshní, Bóhólníihii, háishą' ánít'į́? Áko shich'į' hanáánáádzíi'go ání, Shí Názarethdóó Jesus atíníł'ínígíí ásht'į́.
Áko shił yikahígíí ałdó' łe'díídládígíí dayiiłtsą́ągo [nídaasdzííd], nidi shich'į' haadzí'ígíí bizaad t'áadoo deidiizts'ą́ą' da.
Áko ádíshní, Bóhólníihii, ha'át'íishą' baa nideeshaał? Áko Bóhólníihii shich'į' haadzíí', Nídiidáahgo, Damáskasjį' dínááh, baa nidíínaałii biniyé nini'deeltínígíí t'áá ałtso áadi bee nił hodoonih.
Áko ayóó át'éego i'díídládígíí biniinaa ch'ééh dishhaałgo, bił yishkah nít'é'ígíí shíla' dayiiłtsoodgo dashílóosgo, Damáskasgi níyá.
Áadi ła' Ananáíyas yolyéé léi', diné hodísinii, bee haz'áanii Mózes baa deet'áanii yik'eh hół'íinii nilį́, Jew dine'é ákwe'é kéédahat'ínígíí t'áá át'é yá'át'éehgo baa ch'ídahwii'aah.
Éí shaa níyáago shíighahgi yiizį'go shich'į' haadzíí', Paul shitsilí, ííní'į́ nánídleeh. Áko t'áá áko eesh'į́ nísísdlį́į'go hak'i níghalgo hoołtsą́.
Áko shich'į' hadzoodzíi'go áshijiní, Danihizhé'é yę́ę biDiyin God yee íinízinii nił bééhodoozįįł, áko Ts'ídá T'áá Ákogi Ájít'éii hwiidííłtsééł, áádóó saad bee hadziidziihii diidííts'į́į́ł biniyé Diyin God nándiiłtį́,
háálá yiniłtsáanii áádóó disíníts'ą́ą'ii, éí Diyin God bá baa nahólne'go diné t'áá ałtso bił bééhodíísįįł.
Áko k'ad ha'át'íí biniyé na'áhodílziid? Nídiidáahgo tó bee ni'dólzį́įhgo Bóhólníihii bízhi' yínízhíigo Diyin God bich'į' ádił ni'iyínílzí'ígíí ałtso nąąh táídoogis, shizhdííniid.
Ákódzaago Jerúsalemdi nánísdzáago kin bii' sohodizin bił haz'ą́ą́ góne' sodiszin, nít'éé' shił áhoodzaago
Bóhólníihii kóshíłníigo yiiłtsą́, Doo hodíína' ánít'į́, Jerúsalemdóó tsį́įłgo ch'ínínááh, háálá shá hodíílnihígíí kwe'é doo deidínóozįįł da.
Áko ádíshní, Bóhólníihii, t'áá kin bii' áłah nída'adleeh bił nahaz'ą́ą́góó danoodlánígíí yah ahénil áádóó nídaníłhaalígíí t'áá bí bił béédahózin.
Áádóó Stephen naa halne'ii, bidił deezna' yę́ędą́ą́', shí ałdó' shił t'áá ákogo shíínááł, índa dahwiisxíinii bi'éé' bá dah yishjih nít'éé'.
Áko shich'į' haadzíi'go ání, Dah diinááh, háálá nízaadgóó doo Jew dine'é danilíinii bitahgóó nideesh'aał.
T'óó kónízahíjį' dahółts'ą́ą́', nít'éé' hadadeeshghaazhgo ádaaní, Sołhé héii, diné ákót'éhígíí nahasdzáán bikáa'gi doo bá haz'ą́ą da! Ha'át'íísh biniyé nijigháa doo?
Kót'éego dadilwoshgo dabi'éé' ádaa deidiyiiltł'íidgo dah nideii'adgo łeezh yáádayiighas,
áko siláo aląąjį' binanit'a'í nilínígíí ání, Siláo bighan góne' yah oohłóosgo náhodí'nóoltsxisgo nahódídóokił, áko haniinaa dadilwoshígíí éí binahjį' bééhodoozįįł, níigo yee hooł'a'.
Nidi akał tł'óół yee hoda'aztł'ǫ́ǫgo siláo neeznádiingo binanit'a'í nilį́įgo ákwii sizínígíí Paul ábidííniid, Da' Rome dine'é nilį́įgo doo bá nihoot'ą́ą́góósh nídínííłtsxisgo t'áá bee ná haz'ą́?
Siláo neeznádiingo binanit'a'í éidíígíí yidiizts'ą́ą'go, siláo aląąjį' binanit'a'í yaa níyáago yił hoolne'go ání, Ha'át'íishą' baa nídinidzá? Éí diné yee' Rome dine'é nilį́į́ lá.
Áko siláo aląąjį' binanit'a'í t'áá bí haa níyáago áháłní, Bee shił hólne', da' Rome dine'ésh nílį́? Áko, Aoo', bizhdííniid.
Áádóó siláo aląąjį' binanit'a'í haadzíi'go ání, Rome dine'é bitahjí naaltsoos bee ádił ídlíinii t'óó ahayóí bą́ą́h ílį́įgo naháłnii'. Nít'éé' Paul ádííniid, Nidi shí t'éí t'áá Rome dine'é nishłį́įgo shi'dizhchį́.
T'áá áko nidahodí'nííłkid yę́ę hats'ákai, áádóó siláo aląąjį' binanit'a'í nilíinii éí Rome dine'é ła' jílį́į́ lágo hwe'aztł'ónígíí yaa ákoniizį́į'go yiniinaa násdzííd.
Nidi ts'ídá biniinaa Jew dine'é hak'i dahodii'ánígíí shił bééhodoozįįł nízingo, biiskání k'éé'hóó'ahgo, aláahgo nááda'iiłniihii índa diné ándaha'áii, T'áá ánółtso áłah hohłeeh, yiłníigo yee hooł'a', áko ákóyaa Paul yił ní'áazhgo áadi hadááhdóó niinílóóz.
Áko Paul éí diné ándaha'áii yéego yiníł'į́įgo ádííniid, [Shahastóí áádóó] shik'isóó, Diyin God binááł yá'át'éhígi ááshníłígíí díí jį́įdi doo ła' shi'diił'áa da.
Áko aláahgo náá'iiłniihii Ananáíyas éí Paul yíighahgóó naazínígíí, Paul bizadzołts'inéii, yidííniid.
Nít'éé' Paul éí Ananáíyas áyidííniid, Iná'ástł'inii łigaigo yishdléezhii nílíinii, Diyin God atínidoolííł! Bee haz'áanii bik'ehgo shaa nídíít'įįłgo dah sínídáa nidi, da' ákoósh bee haz'áanii doo bídéét'i'góó shizazdoolts'į́įłgo bee hwiinił'a'?
Nít'éé' ákǫ́ǫ́ naazínígíí ádadííniid, Da' Diyin God aláahgo yich'į' náá'iiłniihiísh yínídziih?
Áko Paul ání, Shik'isóó, aláahgo náá'iiłniihii jílínígíí doo shił bééhózin da lá, háálá kóníigo Diyin God bizaad bee ak'e'ashchį́, Nidine'é binanit'a'í baa'ihgo doo bá hadíídzih da.
Nidi diné ándaha'áii ła' Sádjusii danilį́įgo, ła' Férisii danilį́įgo Paul bił bééhoozingo, yéego yich'į' haadzíi'go ání, Shik'isóó, Férisii danilíinii nishłį́ áádóó Férisii biyázhí nishłį́; da'neeznáádę́ę́' náá'didoojahgo bee shił chohoo'íinii biniinaa shaa hwiinít'į́.
Áko ákózhdííniidgo, Férisii danilíinii índa Sádjusii danilíinii ałghada'dit'áahgo yaa nídiikai, áko áłah nilínígíí ałts'áskai.
Háálá Sádjusii danilíinii, Da'neeznáádę́ę́' doo náádi'yiijeeh da, áádóó diyingo naal'a'í ádin, índa níłch'i danilínígíí ałdó' ádin, daaní, nidi Férisii danilíinii éí, T'áá aaníí éí dahólǫ́, daaní.
Áádóó ayóó át'éego hahodíídláád, áko bee haz'áanii yínda'niłtinii Férisii yich'ijí danilíinii ła' saał nídiijée'go ádaaní, Diné doo bąąhági áát'įįdgóó nihił béédahoozin. Níłch'i nilíinii, éí doodaii' diyingo naal'a'í ła' bich'į' haadzíi'go [haa'íshą' Diyin God t'áadoo bich'į' nideiildzilí doo].
Áko ayóó át'éego hahodíídláadgo siláo aląąjį' binanit'a'í nilíinii Paul nideiyiyóníísh lágo nízingo yinásdzííd áádóó, Nílááh, ákóyaa dohkáahgo baghanołteehgo siláo bighandi bił yah oohkááh, níigo yee hooł'a'.
Áko t'áá éí bitł'éé' Paul éí Bóhólníihii hwíighahgi yiizį'go áháłní, Chánah nílį́, háálá t'áá Jerúsalemgi shá hwíínílne'ígi át'éego, Romedi ałdó' ts'ídá shá hodíílnihí.
Hoos'įįdgo Jew dine'é ła' ahíikaigo, T'áadoo Paul dasiilyéhí doo nááda'diidį́įł da, doo nidi nááda'diidlį́įł da, daaníigo ádee hadadeesdzíi'go niná'ádadeest'ą́.
Dízdiindóó ba'aan yilt'éego kót'éego dahodeez'ą́.
Áko aláahgo nááda'iiłniihii índa diné yá aląąjį' naazíinii yaa yíkaigo ádaaní, Paul t'áadoo dasiilyéhí doo anááda'diilnah da, dadii'níigo ádee hadadeedzíi'go niná'ádadeet'ą́.
Éí bąą k'ad nihí índa diné ándaha'áii Paul hazhó'ó baa nínáádadóoht'įįł ádahodoł'į́įgo, siláo aląąjį' binanit'a'í, Paul bił nihaa díí'ash, dabidohníigo bich'į' hane' óhłééh. Áko t'áadoo áadi jígháhí, dahodiyiilyééł biniyé hasht'e'ádadíníilzin doo.
Nidi Paul bádí biyáázh Paul baa nidi'yooldahígíí yiyíínii', áko siláo bighan góne' yah ííyáago Paul yił hoolne'.
Áko Paul éí siláo binanit'a'í ła' hágo yidííniidgo ííłní, Díí dinééh siláo aląąjį' binanit'a'í bił baa díí'ash, háálá t'áadoo le'é yee yił hodoolnih.
Áko éí yił dah dii'áázh áádóó siláo aląąjį' binanit'a'í yił yaa ní'áazhgo áyidííniid, Paul awáalyaaí nilíinii hágo shidííniid, nít'éé' díí dinééh t'áadoo le'é yee nił hodoolnih, niłníigo nich'į' yił shidees'a'.
Áko siláo aląąjį' binanit'a'í hála' yiyiiłtsoodgo t'áá sahdii hoł niní'áazhgo áháłní, Ha'át'íishą' bee shił ahoni'nilne'?
Áko ání, Jew dine'é ła' nidaha'áago ádaaní, Paul hazhó'ó ninááhódídóokiłígíí t'óó bik'ijį' si'ą́ągo yiską́ągo diné ándaha'áii bich'į' Paul bił díí'ash daniłní.
Nidi t'ááká bee ba'dóó'ááł lágo, háálá dízdiindóó ba'aan yilt'éego, Paul t'áadoo dasiilyéhí ts'ídá doo nááda'diidį́įł da, doo nidi nááda'diidlį́įł da daaníigo, ádee hadadeesdzíi'go hondahaz'ą́, áko k'ad lą́ didííniiłígíí yiba' hasht'e'ádadólzin.
Áko siláo aląąjį' binanit'a'í, Díidí bee shił hwíínílne'ígíí t'ááká diné ła'da bee bił hóólne' yíila', yiłníigo éí dinééh yéé'níłnii'.
Áádóó siláo neeznádiingo binanit'a'í naaki hágo yidííniidgo ííłní, Siláo naakidi neeznádiin, áádóó siláo łį́į́' nidabiyéhígíí tsosts'idiingo, índa tsiidétáán nideijaahii naakidi neeznádiingo, hózhǫ́ hiłiijį́į'go Sesaríyajį' doonééł biniyé hasht'eohłééh.
Índa łį́į́' ałdó' ła' bik'i dah adoohnił, éí Paul booyéeł doo, áko baa ádahołyą́ągo yá'át'éehgo Fííliks naat'áanii nilíinii bił baa doohkah.
Áádóó kót'éego naaltsoos áyiilaa:
Shí Kládiyas Lísiyas nishłíinii, Fííliks naat'áanii ił nílíinii k'é nidishní.
Díí hastiin éí Jew dine'é ła' dahoołtsoodgo hoda'niiłhį́, nít'éé' Rome dine'é jílį́įgo shił bééhoozingo siláo bił haa niikaigo bighadahosiiltį́.
Áádóó biniinaa hak'i dahodii'ánígíí shił bééhodoozįįł biniyé diné ándaha'áii bich'į' hoł ní'áázh.
Nít'éé' t'áá bí yee nahas'áanii ła' yinahjį' hak'i dahodii'ą́ą́ lágo shił bééhoozin, nidi biniinaa hodiyoolyéełgi, éí doodago biniinaa yah ahodi'doolt'eełgi t'áadoo ła' bee há ha'oodzíi' da.
Áko hodi'yoolyéełgo bee honahast'ánígíí bee shił hóóne'go, t'áá áko akǫ́ǫ́ nich'į' ahóół'a', áko hak'i dahodii'aahii yee hak'i dahodii'áanii t'áá ninááł yee hadahidoodzih dishníigo bee haasdzíí'. [K'adí, t'áá ákót'éhí dooleeł.]
Ákohgo siláo t'áá bee bich'į' ha'oodzíí' yę́ęgi át'éego, tł'ée'go Paul yił dah diikaigo Antípatris hoolyéegi yił níná.
Áádóó biiskání siláo bighangóó anídahaas'náago łį́į́' nidabiyéhígíí t'éiyá hoł dah náádii'ná.
Éí Sesaríyagi nínáago éí naaltsoos naat'áanii yaa deistsoozgo, Paul ałdó' yich'į' yił nidaaskai.
Áádóó naat'áanii éí naaltsoos yiyííłta'go, Háí kéyahdę́ę'shą' ánít'į́? hodííniid. Áko Silíshiyadę́ę́' ájít'į́įgo bił bééhoozingo
áhodííniid, Nik'ídaha'áahii ałdó' yíkaigo índa, níídéests'įįł. Áko, Hérad nant'á bił haz'ą́ągi haa áháyą́ą doo, níigo yee hooł'a'.
Ashdla' yiską́ą́dóó bik'ijį' Ananáíyas aláahgo náá'iiłniihii áádóó diné yá aląąjį' naazíinii ła', índa Tertálas yolyéé léi', éí á yáłti'ii nilį́įgo, ákóyaa yił yíkai. Éí Paul bee bik'i hodiit'áanii yee naat'áanii yił dahoolne',
áko hágo ho'doo'niidgo, Tertálas kóníigo hak'i hodii'aahgo ayá'niiłti': Niniiłt'aa t'áá íiyisí hodéesyéelgo dahinii'náago bąą nihił dahózhǫ́, áádóó honíyą́ągo baa áhólyánígíí binahjį' díí diné bitahgi doo yá'ádaat'éehii hasht'enáá'nííł,
kwá'ásiní, aláahgo ił nílíinii Fííliks, t'áá áłahjį' índa t'áá ałtsogi t'áá íiyisí baa ahééh daniidzin.
Nidi t'áadoo ádanihidiniłáhí, nee ajooba' biniit'aa saad t'áá díkwíí nihá didííts'į́įłgo baa nánooshkąąh.
Jó, nihił béédahoozingo, eii diné nihwiiłchxǫǫhii nilį́, áádóó kéyah t'áá át'éé nít'éé' Jew dine'é bitahgóó hááhoniłcha'go naaghá, índa ła', Názariin dabidii'nínígíí yich'ijí danilíinii yá naha'áii nilį́.
T'ah nááyówehgo, kin bii' sohodizin yidoołchǫǫłgo yíneeztą́ą́', nidi dasiilził, [áko t'áá nihí nihibee haz'áanii bik'ehgo haa nídadíit'įįł nít'éé'.
Nidi siláo aląąjį' binanit'a'í Lísiyas nihaa ní'eezhgo t'áá íiyisí t'áá na'níle'dii nihílák'ee hahóółtį́,
áko Lísiyas éí hak'i dahodii'aahii nidááhdóó nihidookahgo yá haadzíí']. T'áá ni nahódídííłkiłgo, bee hak'i dahodiit'ánígíí nił bééhodoozįįłgo haz'ą́.
Jew dine'é ałdó' díí bee hak'i hodiit'ánígíí t'áá ałtso t'áá ákót'é dadííniid.
Ákohgo hazdoodzih biniyé naat'áanii hó'deezhgishgo, Paul ájíní: Díí dine'é bá ánihwii'aahii nílį́įgo lą'í nááhaígíí shił bééhózingo bąą, shił hózhǫ́ǫgo ninááł ák'i hadideesdzih.
Naakits'áadah yiskánídą́ą́' atah nahodeeshłaał biniyé Jerúsalemgóó níyá,
áko kin bii' sohodizin bił haz'ą́ą́ góne' diné doo ła' bił ałgha'disht'áahgo dashijiiłtsą́ą da, doo nidi diné bił hahonishchaad da, kin bii' áłah nída'adleehgi índa kin haal'áagi nidi doo ákósht'į́į da.
Áko k'ad bee shik'ídahoji'áhígíí nidi ninááł t'áá aaníí ájít'į́ doo dashizhdóne' át'ée da.
Nidi díí bee t'áá aaníígóó nich'į' ádaa ch'íhonisht'aah, jó, éí honít'i'ii, bee ałts'á'áldah deiłnínígíí bik'ehgo, danihizhé'é yę́ę biDiyin God bich'į' nahashłá, nidi bee nihá haz'áanii índa Diyin God yá dahalne'ii binaaltsoos bii' bee ak'eda'ashchínígíí t'áá ałtso wooshdlą́,
áádóó t'áá daabí Diyin God yaa dadzólíigo, t'áá ákogi ádaat'éii índa doo ákwii ádaat'éii daneeznáádę́ę́' náábidi'dooljahgo yíká dadéez'į́į́', áko shí ałdó' t'áá ákónísht'é.
Éí bąą t'áá áłahjį' dziilí bee Diyin God índa diné bich'į' t'áá ákwii ánísht'éego í'dííníszinígíí doo shi'diił'áágóó íínísin.
Áko kwe'é doo naasháágóó díkwíí shį́į́ shinááhaigo, da'oodlání yee dajooba'ii shidine'é baa dadeeshnił áádóó náádi'yeeshnih biniyé k'ad índa náánísdzá.
Éidíígíí baa naasháago, kin bii' sohodizin bił haz'ą́ą́ góne' doo ąąh chingóó nahadlá bíighah aséłį́į'go, doo nida'aldeehgóó, doo nidi hahóó'áágóó Éízhadę́ę́' Jew dine'é ła' shik'ídadziskai.
Éí bee shik'ídahoji'áahii hwee dahólǫ́ǫgo, kwe'é nidááhdóó nizhdookahgo bee hadazdoodzih nít'éé'.
Éí doodago, díí diné ándaha'áii bidááhdóó sézį́į́ nít'éé' yę́ędą́ą́', doo ákǫ́ǫ́ íisdzaii shá hoł béédahoozin ládą́ą́', háni'dii t'áá hó baa ch'ídahojí'aah,
t'áá hazhó'ó bitahgi sézį́į́ nít'éé' yę́ędą́ą́' t'ááłáhígo t'éiyá t'áá yéego bee haasdzíí', jó éí, Da'neeznáádę́ę́' náádi'doojah ha'nínígíí biniinaa díí jį́ nihinááł shaa hwiinít'į́, dííniid.
Nidi Fííliks [díí yidiizts'ą́ą'go], honít'i'ii t'áá íídą́ą́' bił bééhózingo, Lísiyas, siláo aląąjį' binanit'a'í níyáago índa bee naa hwiinít'íinii ná baa nídéesht'įįł, níigo náás yideez'ą́.
Áádóó Fííliks éí siláo neeznádiingo binanit'a'í áyidííniid, Paul baa áhólyą́, áádóó bíni'dii t'áá bí nízingóó nahaltsaadgo dabich'oonéhígíí bá nidaal'a' doo biniyé baa nídaakahígíí t'áadoo bits'ą́ąjį' kóníł'íní.
Nidi t'áá díkwíida yiską́ągo, Fííliks be'asdzą́ą́ Drusíla yił ní'áázh, éí Jew dine'é nilį́. Fííliks éí Paul yíká i'ííł'a', nít'éé' áádę́ę́' níyáago Christ Jesus woodlą́ągo baa hodzódlí yaa halne'go yidiizts'ą́ą́'.
Áko ts'ídá t'áá ákogi é'ét'é índa ádaa áháyą́, áádóó ánihoot'aah bich'į' hoolzhishígíí bee hadziisdzíi'go, Fííliks t'áá íiyisí yik'ee bił yéé' hazlį́į́', áko, K'ad nílááh yínááł; hahgoda ashja hoodzaago índída níká anáá'deesh'aał, hodííniid.
[Paul béézh'níłnii'go] eii shį́į́ béeso ła' sheidooniłgo da'át'é jiniizį́į́'. Áko t'áá ahą́ą́h yíká aná'áł'aahgo yił ahił náhálnih.
Nidi áádóó naaki nááhaigo Pórshas Féstas éí Fííliks naat'áanii nilį́į́ nít'éé' yę́ęgi naat'áanii nilį́į doo biniyé níyá, áádóó Fííliks éí Jew dine'é bił dahodeeshǫǫł niizį́į'go, Paul t'áá awáalyaa sidáa doogo yee nihoní'ą́ągo dah diiyá.
Féstas kéyahgi níyáádóó táá' yiską́ągo Sesaríyadóó Jerúsalem góde ííyá.
Áko aláahgo nááda'iiłniihii índa Jew dine'é bitahdóó alááh dahideezíinii Paul yee yaa nídaat'íinii yee hoł dahoolne' áádóó nídahooskango,
Jerúsalemjį' Paul jidoogáałgo háká i'dííł'aał t'áá shǫǫdí, deidííniid, nidi t'áá bita'gi yaa nihidookahgo deidiyoołhéełgo yiniyé ádaaní.
Nidi Féstas haadzíi'go ání, Paul t'áá Sesaríyadi baa áháyą́ą dooleeł, áko shí t'áá hahí ákóyaa déyá.
Éí bąą nihitahdóó diné bídahólníhígíí ákóyaa bił deeshkahgo, éí diné doo ákǫ́ǫ́ át'į́į́ ládą́ą́', bíni'dii yee asiihígíí yee yik'i dahodidoo'ááł jidííniid.
Áádóó t'áadoo tseebíí, doodaii' neeznáá daats'í hwiiłkaahí, Sesaríya góyaa jiníyáago, biiskání bikáá'dóó ánihwiit'aah bikáá' dasneezdáago, Paul nídoohłóós, jidííniid.
Áko Paul niho'deedlóozgo Jerúsalemdę́ę́' Jew dine'é neheeskaígíí dabidziilgo hak'i dahodii'aahii lą'í yee yádaałti'go hanaagóó naazį́, nidi t'áadoo yee t'áá aaníí ádayóle'é da.
Paul ádík'i hazdoodzíi'go ájíní, Jew dine'é bibee haz'áanii índa kin bii' sohodizin, áádóó Síízarda, t'áadoo ha'át'éegoda bich'į' bee ádąąh dah hosist'ą́ą da.
Nidi Féstas, éí Jew dine'é yił dahodooshǫǫł biniyé Paul yich'į' haadzíi'go ání, Da' Jerúsalem gódeésh díínáałgo áadi díidí shinááł bee naa náhódóot'įįł?
Nidi Paul ádííniid, Síízar einít'į́įdi shaa náhódóot'įįłgo sézį́, t'áá shaa náhódóot'įįł bá haz'ą́ągi, háálá t'áá íiyisí nił bééhózingo Jew dine'é bich'į' doo bąąhági ásdzaa da.
Ákondi doo aaníígóó ásdzaago, áádóó biniinaa dadeestsaałii áshłaago, dadeestsaałgi dooda, doo dideeshniił da, nidi díí yee shik'ídaha'áhígíí t'ááłá'í nidi doo t'áá aaníígóogo, diné doo ła' Jew dine'é yich'į' nináshididoo'áał dago haz'ą́. Síízar éí shaa nídóot'įįłgo baa ná'ooshkąąh.
Ákohgo Féstas bił nidahoji'áhígíí éí bił baa nídadzist'įįdgo Paul ábijiní, Síízar shaa nídóot'įįł, dííníniidgo Síízar bich'į' díínááł.
Áádóó bik'ijį' t'áá díkwíí yiską́ągo, Agrípa aláahgo naat'áanii nilínígíí, índa Bernáísii éí Féstas k'é yididooniił biniyé Sesaríyagi ní'áázh.
Áko t'áá ákwii sikéego lą'í yiską́, nít'éé' Féstas, éí Paul yeinít'íinii aláahgo naat'áanii bidááhdę́ę́' niinínil kóníigo, Fííliks éí diné léi' t'áá awáalyaa sidáago áyiilaa,
áko Jerúsalemdi naashá yę́ędą́ą́', aláahgo nááda'iiłniihii índa Jew dine'é yá aląąjį' naazíinii hwee shił dahoolne'go, Haa nídíít'įįłgo há nihodíí'ááł, dashidííniid.
Bik'i hodiit'áanii índa ak'i dahodii'áanii t'áadoo ałch'į' nii'níłí, áádóó bik'i hodiit'áanii ák'i hadidoodzihgi t'áadoo bá ashja'aléhí, diné ninádidoot'áałgi Rome dine'é doo yee nahas'ą́ą da, dishní.
Éí bąą kwe'é neheeskaigo, biiskání t'áadoo t'ah hwiindziní, bikáá'dóó ánihwiit'aahii bik'i dah nédáago, Éí diné bił yah oohkááh, dííniid.
Ákohgo hak'i dahodii'aahii haniyé nídiijée'go bąąhági ádaat'éii daats'í yee hak'ídahodoo'ah niizį́į́' nít'éé', t'áadoo ła' yee hadaasdzíi' da,
nidi t'áá bí bindahagha' bídadéét'i'ii biniinaa, índa Paul éí ła' Jesus yolyéii daaztsą́ą́ nít'é'ígíí t'ahdii hiná níigo ałdó' biniinaa hoł ałgha'da'dit'ááh lá.
Éidí bee haa hwiinít'íinii nideeshkahgi doo shił bééhózingóó, Da' Jerúsalem gódeésh díínáałgo áadi bee shaa náhódóot'įįł nínízin? hodííniid.
Nidi Paul aláahgo naat'áanii shaa nídóot'įįł nínígíí biniyé bi'dótą' doogo yaa ná'ooskan, éí Síízar bich'į' ahóół'a'jį' ho'dótą' dooleełígíí bee hooł'a'.
Nít'éé' Agrípa éí Féstas áyidííniid, T'áá shí ałdó' éí diné yáłti'go jidoots'ą́ą́' laanaa nisin. Áko Féstas ání, Yiską́ągo yájíłti'go hodidííts'į́į́ł.
Áko biiskání, Agrípa índa Bernáísii, ayóó át'éego baa dzólníigo ní'áazhgo aa hwiinít'į́į́ góne' siláo aląąjį' bindanit'a'í índa kin haal'áádóó diné alááh dahideezíinii yił yah aakai. Índa Féstas bizaad k'ehgo, Paul yił yah adaaskai.
Áko Féstas ání, Agrípa aláahgo naat'áanii nílíinii, áádóó nihił haoł'áhígíí t'áá ánółtso, díí hastiin dahonół'ínígíí, Jerúsalemdi índa kwe'é, Jew dine'é t'áá yíl'áá nít'éé' há nihodeesh'áałgi yaa nídasooskango, náásgóó doo jiináa da dooleełgo dadilwosh.
Nidi biniinaa dazdootsaałii doo ła' ájiilaa da lágo shił bééhoozin, áádóó t'áá hó, ts'ídá aláahgo naat'áanii shaa nídóot'įįł, jiníigo ní'dzooskango, ákǫ́ǫ́ hodeesh'aał niizį́į́'.
Nidi íiyisí bee haa ch'íhodeesh'áałgo shinanit'a'í bee bich'į' ak'e'deeshchíiłii éí t'áá ádin. Éí bąągo nihidááhdę́ę́' nihonílóóz, Agrípa aláahgo naat'áanii nílíinii, ni íiyisí nidááhdę́ę́' nihonílóóz, áko nidahódéelkidóó bik'ijį' bééhózingo bee ak'e'deeshchíiłii hólǫ́ǫ doo.
Háálá diné awáalyaa sidáhígíí, bee bik'i hodiit'áanii t'áadoo bééhóziní deesh'aałgi, doo shił beełt'ée da.
Áko Agrípa éí Paul áyidííniid, T'áá ni ádá hadidíídzihgo bee na'deet'ą́. Áko Paul dah didiilnii'go ák'i hadoodzíí':
Agrípa aláahgo naat'áanii nílíinii, Jew dine'é yee shik'i dahodii'áanii t'áá ałtso, díí jį́ ninááł bee ák'i hadideesdzihígi baa shił hózhǫ́ nisingo ádaa nitséskees,
háálá Jew dine'é bi'é'él'į' áádóó bee baa náhát'íinii t'áá ałtso t'áá íiyisí nił bééhózin; éí bąągo hazhó'ó ha'íínílníigo shididííts'į́įłgo nánooshkąąh.
T'ah biyázhí nishłį́į́dóó wóshdę́ę́', t'áá shí shidine'é bitahgi hinishnáago, Jerúsalemgi ánísht'éé nít'éé' yę́ę Jew dine'é t'áá ałtso bił béédahózin.
T'áá ałk'idą́ą́' shéédahodzísin, áko nihinahagha' aláahdi át'éego deidísingo yee dah yikahii bik'ehgo Férisii nishłį́įgo hinishnáá nít'é'ígíí bee shaa nidahozhdoolnih ládą́ą́' shá dahozhdoolnih.
Áko aa deet'áanii Diyin God éí nihizhé'é yę́ę yá haadzíi'ii bíká shił chohoo'íinii bee shaa náhát'į́įgo kwe'é sézį́.
Nihidine'é naakits'áadahgo ał'ąą dine'é danilíinii t'áá ákwíí tł'éé' índa t'áá ákwíí jį́ Diyin God yich'į' nidahałáago éidíígíí nihá bohodoolnííł danízingo nidayólí. Áko aláahgo naat'áanii nílíinii, díí bee ił chohoo'íinii biniinaa Jew dine'é shik'i dahodii'ą́!
Diyin God éí daneeznáanii néididoołjahígíishą' ha'át'éego ts'ídá doo daohdląąh át'éégóó baa nitsídaahkees?
T'áá aaníí shí ałdó', Názarethdóó Jesus bízhi' bik'ijį' nishłį́įgo nitsísékééz.
Áko Jerúsalemgi t'áá ákót'éego baa niséyá; aláahgo nááda'iiłniihii yee shídahółníihgo, Diyin God bidiyį́į́' lą'í awáalyaa góne' yah ahénil, nidi doo t'áá ákót'éhí t'éiyá da, nidabidi'dootsiłjį' nidi bee lą́ ni'iishłeeh nít'éé'.
T'áá ahą́ą́h kin bii' áłah nída'adleehí naaznilgóó atídaash'į́į́ nít'éé', áádóó Jesus dayódziih dooleełgi nidi ch'ééh ádéíł'įįd; bich'į' t'áá íiyisí ádéé hoosdzíidgo náánáła' dine'é bikin hadaas'áágóó nidi ałdó' atídaash'į́į́ nít'éé'.
Ákót'éego baa naasháago, aláahgo nááda'iiłniihii bee óhólníihii shaa deideez'ą́ągo Damáskasgóó dah diiyá.
Aláahgo naat'áanii nílíinii, jó'akon, ałní'ní'ą́ągo jį́honaa'éí bits'ádi'nílídígíí bilááh át'éego shinaagóó áádóó bił yishkahígíí binaagóó yá'ąąshdę́ę́' łe'díídláád.
Áko t'áá áníiltso ni'jį' aniidee'go, ła' Hííbrew k'ehjí shich'į' hadzoodzíi'go diséts'ą́ą́', Saul, Saul, ha'át'íishą' biniyé atíshíł'į́? T'áá íiyisí bik'e'ashch'íi'go deeníinii bik'ą́ą́h dziyítaałgo ánít'į́.
Áko ádíshní, Háishą' ánít'į́, Bóhólníihii? Nít'éé' Bóhólníihii ání, Jesus atíníł'ínígíí éí shí ásht'į́.
Nidi nídiidáahgo yiizįįh, háálá shiiniłtsánígíí índa nił yit'íní ání'diish'įįh dooleełígíí bee shá nanil'a' doo, áádóó bee shá nahólne' doo. Éí biniyé nich'į' yit'íní í'diishyaa áádóó nándiiłtį́.
Jew dine'é índa doo Jew dine'é danilíinii bits'ąą naa áháshyą́ą doo, háálá doo Jew dine'é danilíinii bich'į' nideesh'aał,
bináá' ąą ádadíílííł, áko chahałheeł bits'ą́ąjį' adinídíinjį' áádóó Séítan bibee óhólníihii bits'ą́ąjį' Diyin God yich'į' dah nídahididookah índa shich'į' ádił nida'iisíhígíí bá yóó'adahididoot'ááł, áádóó dashoodlánígíí bee Diyin God diyingo ádayiilaii bił hó dadooleełii baa dadoolyééł.
Éí bąą, Agrípa aláahgo naat'áanii nílíinii, yá'ąąshdę́ę́' shił áhoodzaaígíí t'áá bik'ehgóó ásdzaa.
Damáskasdi kéédahat'ínígíí áłtsé, áádóó Jerúsalemgi índa Judíyagi t'áá át'éé nít'éé' índa doo Jew dine'é danilíinii kóbidishníigo bee bił dahweeshne', Łahgo át'éego tsíńdahidohkeesgo Diyin God bich'į' dah nídahidoohkááh, áádóó łahgo át'éego tsíńdadookézígíí beełt'éé góne' t'áá ákwii ádaahnííł.
Éí biniinaa Jew dine'é kin bii' sohodizin bił haz'ą́ą́ góne' dasisiłgo dashi'niiłhį́į́ nít'éé'.
Nidi díí jį́į́góó kǫ́ǫ́ hoolzhishígíí biyi' Diyin God shíká análwo'go, diné a'ohgo ádaat'éii áádóó ayóó ádaat'éii shił bééhózinii t'éiyá bee bił nahashne'go kǫ́ǫ́ sézį́. Diyin God yá dahalne'ii índa Mózes kódahodoonííł dííniidii t'áá ákóníłtsóhígo t'áadoo bilááh ályaaí baa hashne':
éí Christ jílíinii ts'ídá ti'hwiizhdoonihí, índa hó áłtsé dadziztsą́ą́dę́ę́' náázhdidoodáłígíí binahjį' Jew dine'é índa doo Jew dine'é danilíinii hane' bee adinídíinii bee bił nahashne'.
Ákót'éego ádá hadzoodzíi'go Féstas yéego haadzíi'go ání, Paul, tsi'díníyáá lá; ayóó át'éego íhwiinił'ą́'ígíí tsi'nidiisáá lá.
Nidi Paul ání, Féstas aláahgo ił nílíinii, doo tsi'déyáa da, nidi k'éhézdongo saad t'áá aaníinii bee yáshti'.
Háálá Agrípa aláahgo naat'áanii jílíinii díidíígíí hoł bééhózin, áko t'áadoo ni' nishłíní hach'į' yáshti', háálá díidíígíí t'áá ałtso baa ákozniizį́į́' t'áá íiyisí hósh'ní, háálá díí doo nées'į́į'go áhóót'įįd da.
Agrípa shinanit'a'í nílíinii, da' Diyin God yá dahalne'iísh yinídlą́? Yinídlą́ągo lá shił bééhózin ni.
Nít'éé' Agrípa éí Paul áyidííniid, Dooládó' yáníłti'ígíí bee Jesus yoodláanii deeshłeeł biniyé k'adę́ę shíni' shá áhóléeh da.
Nít'éé' Paul ádííniid, K'adę́ę dinínígíí éí dooda, nidi t'áá aaníí oodlání nílį́į laanaa nisin, áádóó doo t'áá ni t'éiyá da nidi díí jį́ dashidiizts'ą́'ígíí t'áá ałtso shígi ádaone' laanaa nisin, t'áá hazhó'ó díí shílátsíín aznilígíí éí doo át'ée dooleeł yę́ę nisin.
Áádóó [ákózhdííniidgo] aláahgo naat'áanii índa naat'áanii áádóó Bernáísii índa yił dah naháaztáanii yił nídiijéé',
áko náánáłah góne' yah aakaigo ałch'į' yádaalti'go ádaaní, Díí diné yee' biniinaa bidi'yoolyéłígíí, doodaii' biniinaa bílátsíín nidoo'niłígíí t'áá ádin lá.
Áko Agrípa éí Féstas áyidííniid, Díí diné éí Síízar shaa nídóot'įįł doo dííniidgóó, béédidoochił nít'éé'.
Áko Ítaligóó nihił adoo'oł bee nihoot'ą́ągo, Paul índa náánáła' awáalyaaí danilį́į́ léi', siláo neeznádiingo binanit'a'í Júliyas yolyéego yaa deiznil, éí Agástas dah yikahdóó nilį́.
Áko Adramítiyamdę́ę́' tsinaa'eeł léi', Éízha kéyah biniiłt'aagóó deez'éél lágo biih yiikai, ła' Aristárkas joolyéé léi', Masedóniya dine'é Thesalonáíkadóó diné jílį́įgo éí nihił jookahgo dah da'diil'éél.
Biiskání Sáídandi nihił aní'éél, áko Júliyas éí Paul yá honíłdlee'go yich'į' bá áhwiinít'į́'ígo, dahak'isóó haa ádahalyą́ą doo biniyé yich'į' ho'níłnii'.
Áádóó dah nááda'diil'éelgo nihidááhdę́ę'go níyolígíí biniinaa, Sáípras bíighahgóó náhookǫsjígo ch'ídasiil'éél.
Índa Silíshiya áádóó Pamfíliya bibąąhgóó tónteelígíí tsé'naa nihił ni'ní'éelgo kéyah Líshiyagi, Máíra hoolyéego kin haal'áá léi'gi nihił aní'éél.
Ákwe'é siláo neeznádiingo binanit'a'í Alezáandriyadę́ę́' Ítaligóó tsinaa'eeł deez'éél léi' yik'íníyáago, éí yiih nihíínil.
T'áá tąądee nihił oo'ołgo lą'í yiską́ągo hojoobá'ígo Náídas t'áá bich'į'íjį' nihił ni'ní'éél, áádóó níyol t'ą́ą́' dah nihiniłígíí biniinaa, Kríit kéyah bíighahgóó shádi'ááhjígo, Salmónii bich'į'go nihił aní'éél.
Hojoobá'ígo Kríit bíighahgóó nihił oo'ołgo, Táłts'á'ii'eeł Yá'áhoot'ééh hoolyéé léi'gi nihił aní'éél, éí Lasíya kin haal'áádóó t'áá áyídígi.
Áko nízaadgóó nihits'á hooldoígíí biniinaa, índa hodílzingo doo adánígíí bighá hooshzhiizhgo biniinaa, oo'ołígíí bá nahodít'é hazlį́į'go, Paul hach'į' haadzíi'go
áhodííniid, Hastóí, oo'ołígíí bich'į' nahodiyoo'naał áádóó lą'ígóó yóó'idi'yoodił, tsinaa'eeł índa biyélígíí doo t'áá éí t'éiyá ááhdishníi da, nidi nihí ałdó' nihá nahodít'éego shił bééhózin.
Nidi siláo neeznádiingo binanit'a'í, Paul yee haadzí'ígíí doo yiyíists'ą́ą' da, nidi tsinaa'eeł neilo'ii índa bitsinaa'eeł ílíiniijígo aláahgo yiyíists'ą́ą́'.
Áko táłts'á'ii'eełígi doo yá'át'éehgo hóhááh át'éégóó biniinaa diné aghá'ánéelą́ą'go, Fííniks hoolyéedi t'áá jókááh át'éé ládą́ą́' nihił dah náádi'doo'ołgo áadi danihidoohah, dadííniid. Éí Kríit bibąąhgi táłts'á'ii'eełgo shádi'ááh áádóó e'e'aah bita'gi ąą áhoot'é.
Áádóó shádi'ááhdę́ę'go hazhóó'ógo deeyolgo k'ad nihá ashja hoodzaa dazniizį́į'go, béésh nidaazii tsinaa'eeł bee dah náhátł'óhígíí iih nídadziis'nilgo Kríit kéyah t'áá bibąąhgóó nihił aní'éél.
Nidi t'áadoo hodina'í kéyah bich'į'dę́ę'go náhookǫs índa ha'a'aah bita'dę́ę'go níyoltsoh yolyéii nihíswod,
áko tsinaa'eeł t'áá íiyisí binadéeyolgo doo bidáahjį' adó'eeł áhoodzaa da, áko t'óó baa ádasidiit'ą́ągo t'áá bí nízingóó nihił nihiní'éél.
Kéyah áłts'íísígo táyi'dę́ę́' háá'áá léi', Kláada hoolyéego, éí shádi'ááhjígo nihił oo'ołgo, t'áá hazhó'ó nihich'į' nidahwiis'náa'go tsinaa'eeł yázhí ách'į' nidadeedzį́į́z,
áko yikáa'jį' hadeizlo', ákohgo tsinaa'eeł bił yi'ołii ałníí' gónaa yik'ída'deezdizgo ałch'į' yeda'aztł'ǫ́, índa Sírtis hoolyéejį' níyolígíí tsinaa'eeł nihił nahodits'ǫ' iidoo'ááł dó'óshłí daniizį́į'go tsinaa'eeł bit'a' nitsaaígíí nidei'diiłtsooz, kót'éego nihił aní'éél.
Nít'éé' níyol éí tsinaa'eeł t'áá íiyisí nihił nayiiłhango, biiskání tsinaa'eeł biyéél taah dayiiníiłgo yaa nídiikai,
áádóó tágí jį́į́ góne' tsinaa'eeł bee bina'anish nidi t'áá bí hadadayiistł'ííd.
Áádóó jį́honaa'éí índa sǫ' doo deiiltsééhgóó lą'í yiską́, áko doo hasht'é'égo nihee níyolígíí bąą yisdáhidiikah yę́ęgi doo nihił chodahooz'įįd da.
Áko t'áadoo da'jiyání lą'í yiską́ągo, Paul haníi'gi yiizį'go ádííniid, Shoo hastóí, dashidisoots'ą́ą'go Kríitdóó doo nihił dah adii'éel da doo nít'éé', áko doo kót'éego nihich'į' nahwiis'náa' da doo nít'éé', áádóó doo yóó'ada'iyee'nil da doo nít'éé'.
Ákondi k'ad chánah danohłį́ nihidishní, háálá ła'da nihitahdóó doo yóó'adootłishí da, nidi tsinaa'eeł t'éiyá ałtso nihidooltǫǫł.
Háálá tł'éédą́ą́' Diyin God bíí' nishłíinii áádóó dinisinii, bidiyingo naal'a'í shíighahgi yiizį',
áádóó áshíłní, Paul, t'áadoo nił yé'í; Síízar ts'ídá t'áá bidááhdóó yidíízįįłí; jó'akon, bił nił oo'ołígíí Diyin God t'áá ałtso neinínil.
Éí bąą chánah danohłį́, hastóí, háálá t'áá bee shich'į' ha'oodzíí' yę́ęgi át'éego ádooníiłgo, Diyin God wooshdlą́.
Nidi ła' kéyah táyi' si'ánígíí bik'ída'diil'oł, jidííniid.
Dį́į́'ts'áadah tł'éé' aleeh góne', Éídriya tónteel biyi' nihił naanídí'ołgo, tł'é'ííłníi'go sha'shin, nida'ał'eełii kéyah léi' baa da'niil'éelgi át'é daniizį́į́'.
Áko tó íídéetą́ą'gi yída'nééł'ąądgo neeznádiindóó ba'aan naadiindi ké ahą́ą́h dí'áá lá, áádóó t'áá áháníjį' nináá'ní'éelgo, yínááda'nééł'ąąd, nít'éé' náhást'édiindi ké ahą́ą́h dí'áá lá.
Áko tsétah góne' nihił i'doo'ołígíí bééhóódzíidgo biniinaa, béésh nidaazii tsinaa'eeł bee dah náhátł'óhígíí dį́į'go tsinaa'eeł bikéédę́ę́' tah deiznilgo hwiidool'įįłígíí laanaa daniizį́į́'.
Nít'éé' nida'ał'eełii, t'áá nanit'inee, táłts'ádadiil'oł daniizį́į́', áko tsinaa'eeł bidááhdę́ę́' béésh nidaazii bee tsinaa'eeł dah dayiitł'ó ádahodil'į́įgo tsinaa'eeł yázhí hadadeizlo'.
Paul éí siláo neeznádiingo binanit'a'í áádóó siláo danilíinii áyidííniid, Díí diné doo tsinaa'eeł t'áá yii' naháaztą́ą́góogo, ts'ídá doo yisdádoohkah da.
Áko siláo tł'óół k'ídayiizhgizhgo tsinaa'eeł yázhí bidah aalts'id.
K'adę́ę haiłkaahgo t'áá ádzíłtso ch'iyáán ła' dazhdooyį́įłgo Paul yaa náhooskan kóníigo, K'ad dį́į́'ts'áadah yiiłkaah; t'óó át'ah danohsingo t'áadoo da'ohsání.
Éí bąą da'doohsį́įłgo baa nídanihooshkąąh; éí bee danihidziilgo yisdádoohkah, háálá t'áá ánółtso nihitsii' t'ááłá'í nidi doo ła' yóó'adoodił da.
Kót'éego haadzíi'go, bááh néidii'ą́, áko t'áá ałtso dabinááł Diyin God yich'į' ahééh niizį́į́' índa niyiizti'go, yi'niiyą́ą́'.
Áko índa t'áá ałtso chánahgo tsíńdadeezkéezgo bí ałdó' da'ííyą́ą́'.
T'áá áníiltsogo naakidi neeznádiindóó ba'aan tsosts'idiindóó ba'aan hastą́ą́h niilt'éego tsinaa'eeł nihił yi'oł nít'éé' lá.
Áko t'áá ałtso hwiih daazlį́į'go, tł'oh naadą́ą́' taah dayiistł'íidgo tsinaa'eeł t'áá ászólí silį́į́'.
Nít'éé' hoos'įįdgo, éí kéyahígíí doo yéédahósin da, nidi tó t'áá bik'i hooteelgo táłts'á hiníyį́ léi'gi dayiiłtsą́, áko t'áá bohónéedzą́ą́ ládą́ą́' ákóne' ada'diil'oł daaníigo yaa nídaast'įįd.
Áko béésh nidaazii tsinaa'eeł bee dah nídahatł'óhígíí bitł'óól dayiizhgizhgo t'áá ákǫ́ǫ́ táyi' naaznilgo ádayiilaa, áádóó bee na'adlo'í bitł'óól k'eda'iz'ah, índa alą́ąjį' tsinaa'eeł bit'a' níyol bá deesbaalgo, tábąąhjį' dah da'diił'éél.
Nidi tó naakidę́ę́' ahidiilį́įgo séí ahanihi'eeł góne' nahodits'ǫ' ada'as'éél, áko tsinaa'eeł bidááhjígo łeehíjilgo doo naha'náa da silį́į́', nidi éí tó yéego yilk'oołígíí biniinaa tsinaa'eeł bikée'jigo neheestǫ'.
Awáalyaaí ła' táłts'ádoołkǫ́ǫłgo yóó'adoolwoł dó'óshłí danízingo, siláo éí awáalyaaí nidootsiłgo yindahaz'ą́,
nidi siláo neeznádiingo binanit'a'í Paul yisdádeeshtééł nízingo, dahodeez'ánígíí yits'ą́ą́' yineestł'ah. Áádóó kóníigo yee hooł'a', Nida'ołkǫ'ígíí áłtsé hadah dahidołyeedgo táłts'áda'iyołkǫ́ǫ́h,
índa ła' t'éí tsin neheeshjíí' bee áádóó tsinaa'eeł bits'ádahaastǫ'ígíí bee táłts'áhóhkááh. Ákódadziidzaago t'áá ádzíłtso tábąąhjį' yisdájookai.
Yisdéiikaigo índa, éí kéyah táyi' si'ánígíí Málta hoolyéego nihił béédahoozin.
Nít'éé' ákwii kéédahat'ínígíí t'áá íiyisí nihich'į' k'é danidzin, t'áá áníiltso k'é danihó'níigo nihá dideideeshjéé', háálá nihihoníłtą́ągo deesk'aaz.
Paul éí chizh náyiizláa'go deidíínil, nít'éé' hadoh biniinaa kǫ' biyi'dę́ę́' tł'iish hach'į' dah diilwodgo hála' yąąh dah neeshjį́į́d.
Áko tł'iish hála' yidineeshghashgo dahoołtsą́ągo ałch'į' hadaasdzíi'go ádaaní, Doo doodagóoga' díí hastiin diné yiyiisxíinii nilį́į́ lá, azhą́ tónteel bits'ą́ąjį' yisdájííyáa nidi ts'ídá t'áá k'ééhodi'doolnííł lá.
Ákondi tsídzi'jį' hála' jíígháadgo tł'iish t'áadoo haa dahoolaa da.
Jidínóolyoł, éí doodago t'áadoo hooyání naa'azhdootłishgo dazdootsaał sha'shin danízingo ch'ééh naháaztą́, nidi nízaadgóó bee dahodíína' nidi t'áadoo haa dadziidzaagóó bił béédahoozingo, łahgo át'éego tsíńdadeezkééz, áko, Diyin jílį́į́ lá, dadííniid.
Éí kéyah táyi' si'ánígíí bikáa'gi kéédahat'íinii binanit'a'í nilíinii, Pábliyas yolyéii doo nízaadi bikéyah da lá. K'é nihidííniidgo táá' yiską́ąjį' ba'ałk'ee nahísíitą́ą́ nít'éé'.
Pábliyas bizhé'é bitah honeezgaigo bitsą́ hodiniihgo sitį́į́ lá, áko Paul hoł yah ííyáago há sodoolzin índa hak'i dah deesnii'go náázdiidzá.
Ákódzaadóó bik'ijį' diné náádaała' éí kéyah bikáa'gi bąąh nidahałniihígíí nidahaaskaigo náádabidi'yiiljéé'.
Éí bił daniidlį́įgo t'áadoo le'é t'óó ahayóí nihaa dayiiznil, áko k'adę́ę nihił dah náá'dii'eełgo t'áá ha'át'íhída t'áá ákónéehee chodeidoo'įįłii nihá iih dayiiznil.
Ákwe'é táá' nihee nídeezidóó bik'ijį' éí kéyah táyi' si'ánígi Alezáandriyadę́ę́' tsinaa'eeł ła' ákwe'é bééhai léi' Naakií bidi'nínígíí be'elyaago bidáahjigo dah noot'ááł léi' nihił dah dii'éél.
Sírakoosgi nihił aní'éelgo ákwe'é táá' danihiiską́.
Áádóó naanáházhahgo, Rííjiyam hoolyéedi nihił aní'éél, áádóó t'ááłá'í yiską́ągo shádi'ááhdę́ę́' deeyolgo náábiiskání Putíyoliigi nihił aní'éél.
Ákwe'é ałk'isóó danilíinii ła' bik'íniikaigo ba'ałk'ee tsosts'id danihiidoołkáałgo yaa nídanihooskan. Áko índa Romedi niikai.
Áadi ałk'isóó kéédahat'ínígíí, yiikahígíí dayíínii'go, Ápiyas hoolyéego nida'iiniih bá haz'ą́ągi áádóó Da'nijahígíí Táa'go bá haz'ą́ą́ léi'gi nihidááh heeskai. Éí Paul yiyiiłtsą́ągo, Diyin God yich'į' ahééh niizį́į'go chánah násdlį́į́'.
Áádóó Romegi niikaigo, [siláo binanit'a'í éí awáalyaaí danilínígíí siláo aląąjį' binanit'a'í yeinínil,] nidi Paul éí t'áá sahdii siláo baa áhályánígíí yił bighan doogo baa deet'ą́.
Ákódzaadóó táá' yiską́ągo Paul éí Jew dine'é ákwe'é kéédahat'ínígíí yá aląąjį' naazíinii hágo yidííniid, áko baa áłah silį́į'go áyidííniid, Shik'isóó, azhą́ diné bich'į' doo bąąhági ásdzaa da nidi, áádóó danihizhé'é yę́ę bi'é'él'į' doo bik'ijį' nishłį́į da nidi, Jerúsalemdę́ę́' awáalyaaí nishłį́įgo Rome dine'é bílák'ee shi'dooltį́.
Áko íídą́ą́' áadi nidashídééłkidgo, biniinaa shidi'yoolyéełii t'áá ádingo, t'óó hwéédadidiichił daniizį́į́'.
Nidi Jew dine'é dooda daaníigo hadaasdzí'ígíí biniinaa, Síízar shaa nídóot'įįł, dishníigo yich'į' ashídeizyil, azhą́ shidine'é ha'át'íhígíida bee bik'i hodideesh'áałii ádin nidi.
Éí bąą danihiideestséełgo ałch'į' hadadiidzih biniyé hágo danihidííniid, háálá Ízrel dine'é nidayólíii biniinaa díí béésh da'ahólzha'í bee dashi'diistł'ǫ́.
Áko ádahodííniid, Judíyadę́ę́' naaltsoos naa halne'go doo ła' nihaa nína' da, áádóó nihidine'é áádę́ę́' neheeskaígíí nidi ła' doo ákwii ánít'éégóó doo naa ch'ídahaz'ą́ą da.
Nidi bee nitsíníkeesii ná dadidiits'į́į́ł daniidzin, háálá díí nahadlá bee ałts'á'áldah ha'nínígíí t'áá ałtsogóó dooda daha'níigo bee yádaati'go nihił béédahózin.
Áko há nidahaz'ą́ bijį́į́ góne', dzizdáagi t'óó ahayóí haa áłah silį́į́'. Abínídóó i'íí'ą́ąjį' t'áá bééhózínígo Diyin God bee bóhólníihgo bił haz'áanii bee bił hojilne'go, Jesus éí Christ nilį́įgo bee bíni' bá ádahozhdoolííł biniyé bee haz'áanii Mózes baa deet'áanii índa Diyin God yá dahalne'ii yę́ę bindaaltsoos binahjį' t'áá íiyisí nazneeztą́ą́'.
Áko ła' bee hadziisdzí'ígíí dayoosdląąd, ła' éí t'áadoo dayoosdląąd da.
Áko t'áá bí ałts'ákahgo Paul díí yee hanááhaasdzíí'dóó bik'ijį' t'óó dah nídahidiikai, T'áá aaníí Níłch'i Diyinii kóníigo, Aizéíyah Diyin God yá halne'ii danihizhé'é yę́ę yich'į' yee haadzíí'!
Díí diné baa nínáahgo kóbidiní: T'áá aaníí dadidoohts'į́įł nidi, ts'ídá doo bik'idadi'doohtį́įł da, áádóó t'áá aaníí daah'į́į dooleeł nidi, ts'ídá doo deidoołtséeł da.
Háálá díí dine'é bijéí daneelk'ah, áádóó jéé'ádahodeeskał, índa daniilch'iil; doodago éí dabináá' yee da'iidoołtsééł, áádóó dabijaa' yee dadi'doots'į́į́ł, índa bijéí yee ak'idadi'dootį́į́ł, áko shich'į' ninádookahgo náádabidideeshłááł.
Áko díí Diyin God bits'ą́ą́dę́ę́' bee yisdá'iildéehii éí doo Jew dine'é danilíinii bich'į' ályaaígíí nihił béédahózin le'; éí dayíists'ą́ą' doo.
[Nít'éé' díí saad bee hadzoodzíi'go, Jew dine'é t'áá íiyisí ałghada'dit'áahgo anáhaaskai.]
Áko Paul ákwii naaki nááhaijį' t'áá bí yik'é asłáago bighan nít'éé', áko baa dahakáhígíí t'áá ałtso bił yá'át'ééh.
Diyin God bee bóhólníihgo bił haz'áanii yaa halne' áádóó t'áadoo bahat'aadí Bóhólníihii Jesus Christ yaa halne' índa t'áadoo niitł'ahí yee na'nitin nít'éé'.
Shí Paul, Jesus Christ yá naal'a'í nishłíinii, deesh'aałgo shíká áhodoo'niidii, Diyin God baa hane' yá'át'éehii baa hodeeshnihgo ats'áshiníłtį́.
Díí hane' yá'át'éehii t'áá níléídę́ę́' Diyin God t'áá bí bizaad bee ak'eda'ashchíinii biyi'dóó yá dahalne'ii binahjį' kót'ée dooleeł níigo yee haadzíí'.
Díí Diyin God biYe', Jesus Christ nihiBóhólníihii baa hane'. Éí David ba'áłchíní ahoolchíiłii bits'ą́ą́dóó diné dzizlį́į́'.
Aláahgo jidiyinígíí bik'ehgo Diyin God biYe' jílį́įgo bee adziilii bee aninéédę́ę́' náázdiidzáhígíí bee hwééhoozin.
Hó hwee, házhi' baa ha'niih doo biniyé Diyin God nihaa joozba'go nihi'dool'aad, áko ał'ąą dine'é t'áá ałtso bitahgóó hak'eh dahół'į́įgo nidahoyoodląąh doo.
Éí bitahdi nihí ałdó' Jesus Christ bíí' dadoohłeełgo nihíká ádahodoo'niid.
Áko Romegi Diyin God ayóó'ánihó'níinii t'áá ánółtso Diyin God bidiyį́į́' dadoohłeełgo nihíká áhodoo'niidii nihich'į' ak'e'ashchí. Diyin God nihiTaa' áádóó Bóhólníihii Jesus Christ bibee ajooba' áádóó bibee ach'į' hózhǫ́ náhásdlį́į'ii yee nihik'ijidlíi doo.
Áłtsé bee haasdziihígíí éí díí, Jesus Christ biniit'aa t'áá ánółtso shiDiyin God bich'į' nihaa ahééh nisin, háálá nahasdzáán bikáa'gi t'áá át'éé nít'éé' nihida'oodlą' baa dahane'.
T'áadoo áhodiiszéhé danihííníshíigo nihá sodiszinígíí Diyin God shá bił bééhózin. Éí biYe' baa hane' yá'át'éehii baa hashne'go bee ádiih tsééskéezgo bá naash'a'.
Diyin God íinízin ládą́ą́' t'áá ha'át'éhígoda k'ad índída nihaa deesháłígíí shá bohónéedzą́ íidoolíiłgo Diyin God bííníshkeedgo sodiszin.
Háálá k'adę́ę danihiistsééh, Diyin God yee shik'ijidlíii ła' bee nihił hodeeshnihgo nihí ałdó' bee nihik'ihwiizhdoodliiłgo bee nihidziil dadoohłeeł nisin.
Jó, éí nihí índa shí t'ááłá'í oodlą́ bee ahidiníłnáago hada'ahííníilníi dooleełígíí ááhdishní.
Shik'isóó, lą'ídi nihaa deeshááł niizį́į́', nidi shidi'níltł'ago kǫ́ǫ́ hoolzhishígíí nihił béédahózin dooleeł nihósh'ní. Doo Jew dine'é danilíinii bitahgóó ła' da'oosdląądígi át'éego nihí ałdó' nihitahdóó ła' da'iidoodląął nisin.
Gríik dine'é índa náánáłahdę́ę́' dine'é, dahóyáanii índa doo dahóyáanii shąąh hadeis'á.
Éí bąą Romegi kéédahoht'íinii nihí ałdó' hane' yá'át'éehii bee nihił hodeeshnihii t'áá bíneesh'ánígi bee hasht'e'á'dííníszin.
Háálá Christ baa hane' yá'át'éehii doo baa yánísin da; jó, éí Diyin God bibee adziilii bee yisdá'iildéehii da'oodlání t'áá ałtso bá át'é, Jew dine'é áłtsé, áádóó índa doo Jew dine'é danilíinii ałdó' bá át'é.
Háálá adzoosdląądóó náásgóó ts'ídá oodlą' t'éí bee Diyin God t'áá ákogi ájít'éego há hahadziihgo hane' yá'át'éehii bee bééhoozįįh, t'áá Diyin God bizaad bee ak'e'ashchínígíí ánínígi át'éego, Ts'ídá t'áá ákogi ájít'éii hwe'oodlą' bee jiináa dooleeł.
Háálá doo Diyin God k'ehgo ádaat'éii índa doo ákogi ádaat'íinii, doo ákogi ádajit'ínígíí bee t'áá aaníinii yaa ádadzósinii t'áá ádzíłtso éí yá'ąąshdę́ę́' Diyin God t'óó báhádzidgo bibee até'él'íinii yee hak'ijį' nilį́įgo bééhoozin,
háálá Diyin God bee bééhózin dooleełígíí t'áadoo bahat'aadí hoł béédahózin. Jó, Diyin God t'áá bí ch'ééh hoł ííshją́ą́ áyósin.
T'áá nahasdzáán áyiilaadóó wóshdę́ę́' bibee adziil doo ninít'i'ii índa yee diyinii doo yee yit'į́į da nidi, ádayiilaaígíí bee t'áadoo bahat'aadí baa ákohwiinidzin. Áko béé'ádahozhdilyáah dooleełígíí ts'ídá doo bohónéedzą́ą da.
Jó, Diyin God béédahodzísingo éí hoł danilį́į doo nít'éé', nidi doo hoł danilį́į da, doo nidi t'áá k'ad hach'į' ahééh daniizį́į' da. Áko t'áadoo biniyéhígóó t'áá ádzaagóó nitsídaakees daazlį́į́', áádóó doo ádahalyą́ą́góó bíni' bił daatł'éé' daazlį́į́'.
T'áá dahoniidzą́ daaníigo doo ádahalyáanii daazlį́į́'.
Áko nihokáá' dine'é áádóó tsídii áádóó nidaaldlooshii índa nidaa'na'ii, díí danoonéełii bééda'jiidlaii éí Diyin God doo daatsaahii yee ayóó át'éii bił ałnádadziiznil.
Díí biniinaa dabijéí yee adádanoolníigo baa'ihii bich'į' Diyin God ninábidiní'ą́ągo ahidiníłnáago ahaa naaldeehgo dabits'íís doo bił danilį́į da daazlį́į́',
háálá Diyin God baa hane' t'áá aaníinii wooch'ííd bił ałnádadziznil, áko Diyin God ádayiilaaígíí bich'į' nidahojiłáago bá nidajil'a'. Í'iilaii éí doo daznízin da. Nidi bí éí hool'áágóó baa ha'niih doo! T'áá ákót'ée doo.
Díí biniinaa ats'íís bidáhonooníinii baa yáhásinii yich'į' Diyin God ninábidiní'ą́. Áko asdzání éí diné bá ádabi'diilyaii, jó, asdzánída t'áá bí ahaa nináldeeh.
T'áá ákót'éego ałdó' diné éí asdzání bá ádabi'diilyaii yóó'adeideez'ą́ągo, jó, t'áá bída ahaa nináldeehgo adáhonooní bi'niighą́ą́', diné t'óó baa yáhásinígi át'éego ahaa nináldeeh, áko t'áá bí nida'iisíhígíí yee até'él'į́ yą́ą́h danilį́įgo ádá dayókeed.
Áko doo t'áá k'ad Diyin God jílį́įgo hwéédaasnii'ígíí biniinaa ts'ídá t'óó baa'ihgo nitsáhákees danilíinii índa doo ákǫ́ǫ́ ádahat'íinii yich'į' Diyin God nináhodiní'ą́.
Áko doo ákwii ádaat'éii, na'ageh yee tsi'deíkáahii, doo yá'ádaashóonii, adáhonooní, nichxǫ́'íii t'áá ałtso hajéí bii' hééł daazlį́į́'. Ooch'į́į́d, diné naatseed, ahiní'diiltłáád, na'adlo' índa áká naat'á t'áá ałtso hajéí bii' daahééł daazlį́į́'. Aseezį́ t'éí dazhdiniidzį́į́',
nichxǫ́'ógo aa yádajiłti', Diyin God bik'ee dazhdiniih, doo ts'ííd ádajít'ée da, ádaa deijódlí, ádaa dahoji'niih, doo yá'át'éhígi ádeeshnííł daznízin, hashchíinii doo bik'eh dahojíł'į́į da.
Doo ádahojilyą́ą da, ałha'deet'ą́ dajiitííh, doo ayóó'ádajó'níi da, doo há nídahójǫǫh ádajít'ée da, áádóó doo dajijooba' da.
Azhą́ ákódajit'į́įgo biniinaa dazhdínóonéełgo atídahodi'doolníłígíí bą́ą́h da'jílį́įgo Diyin God yee has'áanii bee hoł béédahózin nidi, doo t'óó ákódajit'íní t'éiyá da, nidi náádaała' ákódaat'į́įgo ałdó' hoł t'áá da'áko.
Éí bąą kwá'ásiní nílíinii, t'áá háiida náánáłahjį' diné baa nánít'į́įgo t'áadoo ách'ą́ą́h nidóótséhí da. Bee aa nánít'ínígíí t'áá éí bee ádá nihoyít'aahgo át'é, háálá bee aa nánít'íinii ts'ídá t'áá éí ałdó' baa naniná.
Áko kót'éego ch'ét'ánígíí baa nidajikaii t'áá aaníígóó Diyin God há nihodoo'áałgo nihił béédahózin.
Áko kwá'ásiní nílíinii, ákódaat'éii yaa nidaakaii bee baa nánít'į́įgo, da' ákondiísh ni ałdó' t'áá éí baa nanináago Diyin God yee atí'doolíiłii baa dáádideeshááł nínízin?
Éí doodaléi' Diyin God bibee ajooba' índa yee ak'édí nilíinii áádóó nízaadgóó yee ha'ólníinii yee alááh neel'áanii daats'í t'áadoo nilínígóó baa nitsíníkees? Doósh nił bééhózin da, Diyin God naa jooba'go łahgo át'éego tsíńdííkosgo shich'į' dah nídidíídááł nízin?
Nidi doo niníhóó'áhígíí bąą, áádóó doo łahgo ánáo'ne' ánít'éégóó bąą Diyin God t'óó báhádzidgo yee atí'doolííł bijį́įdi ts'ídá t'áá ákogi át'éego ánihwiit'aah yit'íní áyiilaadi t'óó báhádzidgo yee atínidoolíłígíí ádá hasht'e'nihidí'níiłgo át'é.
Háálá t'ááłá'í jinítínígo ádajíít'įįdígíí bik'ehgo Diyin God hach'į' nidi'yoolééł.
Áko hada'jólníigo yá'át'éhígi ádajooníłígíí bee aa ha'niih áádóó ił ídlį́ índa iiná doo ninít'i'ii t'áá hazááká bíká ádajit'ínígíí éí hool'áágóó jiináa doogo Diyin God haididoo'ááł.
Nidi diné t'áá shí t'éí daznízinii áádóó t'áá aaníinii doo bik'eh dahojíł'íinii, nidi doo t'áá ákogi ádaat'éii bik'eh dahojíł'ínígíí éí Diyin God hach'į' hashké dínóodzįįłgo t'óó báhádzidgo atíhodoolííł.
Nihokáá' dine'é t'ááłá'í jinítínígo doo aaníígóó ájít'íinii hach'į' nahwii'náa doo, áádóó ti'hojooníih doo, Jew dine'é nilíinii áłtsé, áádóó doo Jew dine'é nilíinii ałdó'.
Nidi t'ááłá'í jinítínígo yá'át'éehgo ájooníiłii haa ha'niih doo, áádóó ił jílį́į doo, índa hach'į' hózhǫ́ǫ doo, Jew dine'é nilíinii áłtsé, áádóó doo Jew dine'é nilíinii ałdó'.
Háálá Diyin God éí diné doo ła' a'ohgo yaa nitsíkees da.
T'áá ádzíłtso bee haz'áanii Mózes baa deet'áanii doo hoł béédahózingóó bąąhági ádajíít'įįdii éí bee haz'áanii doo bee haa nídahódóot'įįłgóó dazhdínóonééł. T'áá ádzíłtso éí bee haz'áanii hoł béédahózingo bąąhági ádajíít'įįdii éí bee haz'áanii bee haa nídahódóot'įįł.
Háálá bee haz'áanii yik'eh dahół'íinii t'éiyá ts'ídá t'áá ákogi ádaat'éego Diyin God bá hadoodzih, t'óó dazdiits'a'í t'éiyágo éí dooda.
Doo Jew dine'é danilíinii éí bee haz'áanii Mózes baa deet'áanii doo bee dahólǫ́ǫ da, nidi t'áá bí ádaat'éhígíí bik'ehgo bee haz'áanii yida'ał'į́įgo t'áá bí ádá bee haz'áanii danilį́, azhą́ bee haz'ánígíí bee ádaadin nidi.
Áko éí bee haz'áanii áníinii dabijéí biyi'di bił ííshjání áyósin, háálá éí yik'ehgo ádaanííł. Ha'át'íhída ádajoolíłígíí yá'ádaat'éehgo, doodaii' doo yá'ádaat'ééhgóó hoł béédahózinígíí ałdó' éí bił ííshjání áyósin. Ałk'ídahojit'ááh, éí doodago t'óó ahida'jiilníihgo nitsídadzikees.
Jó, hane' yá'át'éehii baa hashne'ii bik'ehgo ánihwiit'aah beiníłką́ądi hajéí biyi'di nidazhnił'inii Jesus Christ binahjį' Diyin God há nihodiyoo'ááł.
Jó'akon, Jew dine'é nishłį́, diní, bee haz'áanii Mózes baa deet'áanii baa dzíínílíigo Diyin God bee ádaa hó'niih,
áádóó Diyin God yee ná íinízinii nił bééhózin, índa bee haz'áanii bits'ą́ą́dóó nandi'neestą́ą'go yá'át'éehii nidííní'ą́;
doo da'oo'íinii t'áá aaníí yish'ish índa chahałheeł yii' dayíkáhígíí bá adinídíín nishłį́ nínízin.
Diné doo dahóyáanii hasht'e'nináhásh'éésh índa áłchíní át'éii nanishtin nínízin. Bee haz'áanii t'áá yíní át'éegi índa t'áá aaníinii nił bééhózin.
Áko ni, diné náánáła' neinitinii nílíinii, da' niísh t'áá ni doo niná'ádidíníítįįł da? Doo azhni'įįh da, diníigo diné bił hólne'ii, t'áá ni daats'í aní'įįhgo ádíní?
Doo azhdilée da, diníinii, t'áá ni daats'í adíléego ádíní? Eda'alyaii t'áá íiyisí bik'ee diníniihii, t'áá ni daats'í t'áadoo le'é dadiyinii nihíłchxǫǫh?
Bee haz'áanii bee ádaa hó'niihii, t'áá ni daats'í bee haz'áanii hítíihgo bee Diyin God doo nił nilį́į da?
Háálá Diyin God bizaad bee ak'e'ashchíinii ánínígi át'éego, Nihí nihiniinaa doo Jew dine'é danilíinii bitahgóó Diyin God bízhi' t'óó baa'ihgo baa yáti'.
Bee haz'áanii Mózes baa deet'áanii bik'eh hojíł'į́įgo ąąh náhinilgish t'áá aaníí ílį́, nidi bee haz'áanii doo bik'eh hojíł'į́į́góó ąąh náhinilgish t'áadoo biniyéhí da yileeh.
Éí bąą doo Jew dine'é jílíinii éí bee haz'áanii t'áá ákogi át'éego áníinii bik'ehgo ájít'éego, doo hąąh náhineeshgizh da nidi, t'áá bąąh náhineeshgizhii jílį́ nahalingo Diyin God haa nitsíkees.
T'áá aaníí Jew dine'é danohłį́įgo nihąąh nídahineeshgizhgo bee haz'áanii bee ak'e'ashchíinii nihee dahólǫ́ǫ nidi dahohtííh, áko ła' doo Jew dine'é danilį́į da nidi, áádóó doo bąąh nídahineeshgizh da nidi, bee haz'áanii yik'eh dahół'į́įgo, da' éísh doo nihaa nídadóot'įįłgo nihá nidahodiyoo'áał da?
Háálá t'áá aaníí Jew dine'é jílíinii éí doo ats'íís t'éiyá bee Jew dine'é jílíinii óolyée da, índa t'áá aaníí ąąh náhineeshgizh wolyéii éí doo t'áá ats'íís t'éí bąąh náhineeshgizhii óolyée da.
Nidi t'áá aaníí Jew dine'é jílíinii éí t'áá aaníígóó ąąh náhinilgish bee hajéí tł'áahdi Níłch'i Diyinii nahwiiłnáanii, éí doo bee haz'áanii bik'ehgo da. Áko éí bee haa ha'niihii doo diné bits'ą́ą́dę́ę́' át'ée da, nidi Diyin God bits'ą́ą́dę́ę́' át'é.
Ákoshą' Jew dine'é jílíinii ha'át'íí bee t'ah atisídi haa nitsáhákees? Doodaii' ąąh náhinilgishshą' ha'át'íí bee ílį́?
T'áá ałtsojį' t'áá íiyisí ílį́įgo át'é. Jó, alą́ąjį'ígíí éí Jew dine'é danilíinii Diyin God bizaad bee ba'ahoosdlíí'.
Áko ła' doo da'oodlą́ą́góoshą', da' éísh t'áá bí bidooda'oodlą' bee Diyin God ba'ahódlíhígíí doo ílį́į́góó ádeile'?
Ts'ídá dooda lą́ą! Azhą́ diné t'áá ádzíłtso dahayooch'íidgo nihwéédahwiizįįh nidi Diyin God t'áá aaníí ba'ahódlí nilíinii át'éego bééhózin le', t'áá Diyin God bizaad bee ak'e'ashchíinii ánínígi át'éego: Nizaad bee háínídzí'ígíí t'áá aaníí át'éé góne' bee nééhodoozįįł, índa baa nísínít'įįdgo t'áadoo bee nik'íhót'ahí da doo.
Doo ts'ídá t'áá ákogi ádeiit'ínígíí bee Diyin God bits'ą́ą́dóó ts'ídá t'áá ákogi át'éii ííshjání ánáyiil'įįh, jinínígíí ha'át'íí hodidii'niił? Da' Diyin God atínihił'į́įgo doo ákǫ́ǫ́ áát'įįd daásh dadidii'niił? (Díí nihokáá' dine'é k'ehgo ádíshní.)
Ts'ídá dooda lą́ą! Háálá Diyin God doo ákǫ́ǫ́ át'į́į́góoshą' haa yit'éego nihokáá' dine'é yaa nídóot'įįł?
Nidi ła' ánáázhdidoo'niił, Shiyooch'ídígíí binahjį' Diyin God bit'áá'aaníinii ííshją́ą́ ííł'į́įgo baa hodoo'nihgoshą', ha'át'éego t'ahdii bąąhági ááníiłii nahalingo shaa hwiinít'į́?
Índa ánáázhdidoo'niił, Yá'át'éehii hodooleeł biniyé haa'íshą' doo yá'ádaat'éehii baa nideiikai dooleeł. Ła' diné kójíníigo nazh'nitin danihiłníigo t'áá ádzaagóó nihik'ídaha'ááh. Ákódanihijinínígíí t'áá bą́ą́h da'jílį́į́ góne' há nidahodiyoot'ááł.
Áko hait'é? Nihí Jew dine'é daniidlíinii daats'í t'ah aláhídi da'niidlį́? Doodayéi! Háálá t'áá íídą́ą́' Jew dine'é danilíinii áádóó doo Jew dine'é danilíinii t'áá ałtso bąąhági át'éii bibee adziilii dabótą' dishníigo bee nihich'į' haasdzíí',
t'áá Diyin God bizaad bee ak'e'ashchíinii ánínígi át'éego: T'áadoo ła' ts'ídá t'áá ákogi ájít'éhí da, dooda, t'ááłá'í nidi dooda;
doo nidi ła'da ak'i'diitįįh da, doo nidi ła'da Diyin God bééhodeesįįł nízingo háidéez'į́'í da.
T'áá ałtso honít'i' yits'ádahaaskai, t'áá ałtso t'áá ádzaagóó adahaaskai. Doo nidi ła'da yá'át'éehgo ááníił da, dooda, t'ááłá'í nidi dooda.
Bidáyi' jishcháá' ąą áhoot'é nidahalin, dabiyooch'íidgo binda'adlo'. Biwooshtł'ah góne' tł'iish bibik'asda' naaziid nahalingo bizaad dabizǫ́ǫ́z.
Bizadahóchį'go índa saad bik'eda'ashch'íi'ii t'éí yee yádaałti'.
Da'diyoołhéełgo dił doonahjį' yich'į' ayóó ádaat'į́.
T'áá dahidikááhgóó nida'iiłchxǫǫh índa ti'da'ayooł'nííh,
Hózhǫ́ǫ́jí honít'i'ii doo bił béédahózin da.
Binááł Diyin God ts'ídá doo deidísin da.
K'ad nihił béédahózingo bee haz'áanii Mózes baa deet'áanii ha'át'íhída nínígíí, éí bee haz'áanii yik'ehgo kéédahat'íinii yich'į' yáłti', áko t'ááłá'í jinítínígo doo hadzódziih át'éégóó áhodoolííł, háálá nihokáá' dine'é t'áá ádzíłtso Diyin God há nihodiyoo'áałgo hwee ádíhólnííh.
Éí bąągo nihokáá' dine'é bee haz'áanii áníinii bik'eh ájooníłígíí biniit'aa doo ła' ts'ídá t'áá ákogi ájít'éego Diyin God há hadoodzih da. Jó, bee haz'áanii bee diné habąąhági át'éii hoł nibéédahwiizįįh.
Nidi k'ad t'éiyá bee haz'áanii t'áágééd Diyin God bits'ą́ą́dóó ts'ídá t'áá ákogi át'éii k'ad nihich'į' ííshją́ą́ ályaa. Éí bee haz'áanii índa Diyin God bá dahojilne'ii yę́ę baa ch'ídahodziiz'ą́.
Jesus Christ dajoodlą́ągo baa deijólíigo t'éiyá Diyin God bits'ą́ą́dóó ts'ídá t'áá ákogi át'éii hwee nidahwiileeh. Éí da'oodlání t'áá ałtso bá át'é, háálá t'áá ádzíłtso t'áá ahidajíłt'é.
Jó, diné t'áá ádzíłtso ádił nida'dziisdzíí', áko Diyin God yee ayóó át'éii bi'oh dahizhnil'ąąh.
Nidi Diyin God bibee ajooba' t'áá jíík'e ainíláhígíí binahjį' t'áá ákogi ádajít'éego há háádoodzihgo Christ Jesus nááhwiisnii'ígíí bee hwéédahideeshchid.
Áko Diyin God biYe' yiníł'a'go tsin ałnáoszid bąąhjį' daaztsą́ągo bidił deezna'ígíí díí dayoosdląądgo yaa dadzólíii ádił ni'iidzííh bá yóó'adahidit'aah. Díí bee Diyin God t'áá bí ts'ídá t'áá ákogi át'éii nilį́įgo ííshją́ą́ í'dólzin, háálá nahdę́ę́' ádił ni'iidzííh baa da'íldee'ii yich'į' ha'ólníigo t'óó yił át'éego hoolzhiizh.
Díí k'ad hoolzhishígíí biyi' t'áá ákogi át'éii nilį́įgo ííshją́ą́ í'dólzin dishní, háálá ts'ídá t'áá ákogi át'éii nilį́įgo bééhózin áádóó t'áá háiida Jesus joodlą́ągo beijólíhígíí ádił ni'dziisíi'ii há yóó'iidiiz'ą́ągo, k'ad t'áá ákogi ádajít'é hałníigo há haadzíi'go bééhózin.
Áko ádaa hodzódlíhígíishą' haidzaa? Jó, éí nahjį' kólyaa. Ha'át'íí bee haz'áanii shį́įshą' bik'ehgo? Ó'oo'nííłjí bee haz'áanii daats'í bik'ehgo? Dooda, oodlą' bee Christ ba'ahódlííjí bee haz'áanii bik'ehgo Diyin God t'áá ákogi ájít'éego há hadoodzih.
Éí bąągo díí nihił béédahoozin, Jesus joosdląądgo beijólíigo t'éiyá ts'ídá t'áá ákogi ájít'éego Diyin God há hadoodzih, bee haz'áanii Mózes baa deet'áanii bik'ehgo ájít'éego éí doo bíighah da.
Da' Diyin God éí Jew dine'é t'éiyá yiDiyin nilį́? Ts'ídá dooda lą́ą! Da' doo Jew dine'é danilíiniísh doo yiDiyin nilį́į da? Doo Jew dine'é danilíinii lá ałdó' yiDiyin nilį́ ni.
Diyin God t'ááłá'í hólǫ́, áko Jew dine'é, bąąh nídahineeshgizhii, bida'oodlą' bee t'áá ákogi ádaat'éego Diyin God bá hahadziih, áádóó doo Jew dine'é danilíinii, doo bąąh nídahineeshgizhii, t'áá bí bida'oodlą'ígíí bee t'áá ákogi ádaat'éego ałdó' Diyin God bá hahadziih.
Ákót'éego da'iiniidlánígíí daats'í binahjį' bee haz'áanii nahjį' kwíilyaa? Ts'ídá dooda lą́ą! Da'iiniidlánígíí binahjį' bee haz'áanii ílį́įgo ádeíníilzin.
Éíbraham ats'íís k'ehgo nihizhé'é jílíinii yę́ę hoł bééhoozinígíí ha'át'íishą' dahodidii'niił?
Éíbraham t'áá hó ájooníiłii bee t'áá ákogi ájít'éego Diyin God há haadzíi'go éí bee ádaa hoji'niih doo nít'éé', nidi Diyin God binááł éí doo ádaa hojó'niih át'ée da.
Diyin God bizaad bee ak'e'ashchíinii ha'át'íí ní? Jó kóní, Éíbraham éí Diyin God joosdląąd, áko t'áá ákogi át'éii jílį́įgo há haadzíí'.
Diné naalnishii bich'į' nahalyéii doo t'óó bee baa hojoosba'ii át'éego yaa nitsíkees da, nidi yik'é naalnishii át'é.
Jó, doo Diyin God k'ehgo nijildeehii da'iizhdoodląąłgo t'áá ákogi ádajít'é Diyin God hodidooniił. Áko ájooníłígíí doo beijólíii éí hwe'oodlą' bee aijólíhígíí t'éí bee t'áá ákogi ájít'éego Diyin God há hadoodzih.
Ájooníłígíí doo beijólíi da nidi Diyin God t'áá ákogi ánít'é hałnínígíí éí bąą hoł hózhǫ́. Éí David haa yáłti'go kóní,
Diné doo ákǫ́ǫ́ ádajíít'įįdii há yóó'adoot'ą́ągo, ádił nida'dziisíi'ii ałtso há bik'éédahoodziidii éí hoł dahózhǫ́!
Diné ádił ni'dziisíi'ii Bóhólníihii doo hach'į' nayółta'ii éí hoł hózhǫ́.
Da' díí hózhǫ́ǫ́jí bee ha'oodzí'ígíísh bąąh nídahineeshgizhii t'éiyá daats'í bá bee ha'oodzíí', doodaii' doo bąąh nídahineeshgizhii daats'í ałdó' bá bee ha'oodzíí'? Jó ádadii'ní, Éíbraham ajoosdląądgo t'áá ákogi át'éii jílį́įgo há ha'oodzíí'.
Hádą́ą'shą' ákójít'éego hwééhoozin? Hąąh náhineeshgizh yę́ędą́ą́' daats'í, doodaii' t'ah doo hąąh náhinilgish yę́ędą́ą́' daats'í? T'ah doo hąąh náhinilgish yę́ędą́ą́' há bééhoozin, áko hąąh náhineeshgizhgo éí dooda.
Éíbraham t'ah doo hąąh náhinilgish yę́ędą́ą́' ajoosdląądgo aijólíhígíí binahjį' t'áá ákogi ájít'éego Diyin God hwééhósin, áádóó índa ajoosdląądgo aijólíhígíí binahjį' t'áá ákogi ájít'éego Diyin God há haadzí'ígíí bee hwééhózin dooleeł biniyé hąąh náhineeshgizh. Áko doo bąąh nídahineeshgizhii nidi, da'oosdląądgo ada'ólíigo t'áá Éíbraham át'éhę́ęgi át'éego t'áá ákogi ádajít'éego hwéédahózinii t'áá ádzíłtso Éíbraham hazhé'é nilį́.
Áko bąąh nídahineeshgizhii éí doo t'óó bąąh nídahineeshgizhígíí t'éí bee bizhé'é jílį́į da, nidi nihitaa' Éíbraham t'ah doo bąąh náhinilgish yę́ędą́ą́' bi'oodlą' yee aa dzólíii yik'ehgo yigááł yę́ęgi át'éego hwe'oodlą' bik'ehgo dajíkáahii ałdó' yee hazhé'é nilį́.
Háálá Éíbraham áádóó ha'áłchíní ahoolchíiłii nahasdzáán daahóó' dooleełgo haa deet'ánígíí éí doo bee haz'áanii bídéét'i' da, nidi hwe'oodlą' bee aijólíhígíí bee t'áá ákogi ájít'éii bídéét'i'go haa deet'ą́.
Jó, bee haz'áanii bik'eh dahojíł'ínígíí t'éiyá há bee haz'ą́ ha'níigo oodlą' t'áadoo nilíní da doo nít'éé', índa Diyin God yee nihoní'áanii doo ílį́į da doo nít'éé'.
Háálá bee haz'áanii Mózes baa deet'áanii doo bik'eh dahojíł'íinii Diyin God t'óó báhádzidgo bibee até'él'íinii yee atíhodoolííł, nidi bee haz'áanii ádingo doo hitíih da doo nít'éé'.
Éí bąą Éíbraham bi'oodlą' binahjį' ba'áłchíní náás da'ahidoolchíłígíí t'áá ałtso t'áádóo nídí Diyin God yee bá nihoní'áanii bíí' dadooleeł biniyé Diyin God bibee ajooba' yee bá nihoní'ą́. Jó, bee haz'áanii bik'eh ádajít'éhígíí doo éí t'éiyá da, nidi Éíbraham hwe'oodlą' bik'ehgo joogááł yę́ęgi át'éego hwe'oodlą' bik'ehgo dajíkáahii ałdó' hwíí' dadooleeł. Háálá da'iiniidláanii t'áá áníiltso Éíbraham yę́ę nihizhé'é jílį́.
Éíbraham éí Diyin God joodlánígíí bidááhdóó dzizį́įgo, Ał'ąą dine'é bizhé'é nílį́įgo ániishłaa, níigo bee há hoo'a', t'áá Diyin God bizaad bee ak'e'ashchíinii ánínígi át'éego. Diyin God éí daneeznáanii dahináago ánídeidle', índa doo hólóonii dahólǫ́ǫgo ádeile'.
Áko ał'ąą dine'é t'óó ahayóí bizhé'é jidooleeł ch'ééh bíká hoł chohoo'į́, ákondi bíká hoł chohoo'į́. T'áá na'áłchíní ahoolchíiłii lą'í dooleeł, ho'doo'niidii ts'ídá joodlą́.
Neeznádiin honááhai nidi hats'íís k'adę́ę daatsaahgo doo baa nitsídzíkees da, áádóó Sarah doo ałchíi daígíí ałdó' doo baa nitsídzízkéez da, nidi hwe'oodlą' t'áadoo łahgo ádzaa da.
Hwe'oodlą' t'áadoo hats'ą́ą́' niitł'áhí Diyin God yee há nihoní'ánígíí t'áádóo nídí nijólí, áko Diyin God baa hojiniihgo hwe'oodlą' bee hadziil dzizlį́į́'.
Diyin God yee nihoní'ánígíí ła'yidoolíiłgo yíneel'ą́ jinízingo ts'ídá doo hoł naaki nilį́į da.
Éí bąą hwe'oodlą' bee ts'ídá t'áá ákogi át'éii dzizlį́į́', hałníigo Diyin God há haadzíí'.
Ts'ídá t'áá ákogi át'éii dzizlį́į́', níigo bee ak'e'ashchínígíí doo t'áá hó t'éiyá há bee ha'oodzíi' da,
nidi nihí ałdó' nihá bee ha'oodzíí'. Nihí Jesus nihiBóhólníihii daaztsą́ą́dę́ę́' néidiisáii deiniidlánígíí ts'ídá t'áá ákogi ádaniit'éego ałdó' nihá ha'doodzih.
Doo ákǫ́ǫ́ ádeiit'įįdii biniinaa Jesus ho'diisyį́, índa t'áá ákogi ádaniit'éego nihá ha'doodzih biniyé dadziztsą́ą́dę́ę́' nááho'diilzá.
Éí bąą nihe'oodlą' bee t'áá ákogi ádaniit'éego nihá ha'oodzíi'go nihiBóhólníihii Jesus Christ bee Diyin God bił nihita'gi k'é náhásdlį́į́'.
Jesus dahwiiniidlánígíí bee Diyin God nihaa jooba'ii biyi' dahoniidlǫ́ǫgo ánihijiilaa. Áko Diyin God bee haa ha'niihii ałts'ą́ą́' da'niilk'iiz dooleełígíí bíká nihił chodahoo'į́įgo t'áá íiyisí nihił dahózhǫ́.
Índa doo t'áá éí t'éiyá ákót'ée da, nidi nihich'į' nidahwii'nánígíí ałdó' baa nihił dahózhǫ́, háálá éí bee hada'ííníilní bídahwiil'aahgo nihił béédahózin.
Áádóó hada'ííníilní bídahwiil'aahgo nabídaneetą́ą'ii bee át'é dahiniidzįįh, áádóó éí bee nihił chodahoo'į́.
Nihił chodahoo'ínígíí bee doo nihąąh nidahwiikaad da, háálá Níłch'i Diyinii nihaa deet'ánígíí Diyin God bibee ayóó'ó'ó'ni' nihijéí yii' haidééłbįįd.
Háálá dziil t'ahdii nihee ádindą́ą́', ts'ídá Diyin God yee nihoní'ą́ąjį' ahoolzhiizhgo, doo Diyin God k'ehgo ádajít'éii há Christ daaztsą́.
Jó, diné ts'ídá t'áá ákogi át'éii doo ła'da t'áá k'ad bá daaztsą́ą da, ákondi ła'da daats'í diné yá'át'ééh ááníiłii bá dazdootsaałjį' nidi, t'áadoosti'ee niná'ádizhdoot'ááł.
Nidi t'ahdii bąąhági ááníiłii daniidlį́į́ nít'éé' yę́ędą́ą́' Christ nihá daaztsą́, éí bee Diyin God yee ayóó'ánihó'níinii nihił béédahózingo áyiilaa.
Éí bąą k'ad bidił deezna'ígíí bee t'áá ákogi ádaniit'éego nihá ha'oodzíí', áádóó t'ah nááyówehgo Diyin God t'óó báhádzidgo bibee até'él'íinii bits'ą́ąjį' yisdánihizhdoonił.
Háálá t'ahdii Diyin God bi'ana'í daniidlį́ yę́ędą́ą́' biYe' daaztsánígíí bee Diyin God bił k'é nída'ahidii'niidgo, k'ad bił k'é nídahidii'niidígíí t'áádóo nídí biYe' be'iina' bee yisdáhidiikah.
Nidi doo t'áá éí t'éiyá da, nihiBóhólníihii Jesus Christ binahjį' ałdó' Diyin God bee nihił dahózhǫ́. Jó, Jesus hwee Diyin God bił k'é nída'ahidii'niid.
Diné t'ááłazhdilt'éhígíí hwee nahasdzáán bikáa'gi ádił ni'iidzííh hazlį́į́'. Áko bąąhági át'éii bee aniné hazlį́į'go nihokáá' dine'é t'áá ałtso daniné silį́į́', háálá t'áá ádzíłtso ádił nida'dziisdzíí'.
Diyin God yee has'áanii t'ah doo Mózes yeidee'aah yę́ędą́ą́' nahasdzáán bikáa'gi ádił ni'iidzííh hólǫ́, nidi bee haz'áanii ádindą́ą́' ádił ni'iidzííh doo ach'į' wólta' da nít'éé'.
Azhą́ diné doo Ádamgi át'éego Diyin God yich'į' da'asziih da nidi, Ádam hiná yę́ędóó Mózes hiná yę́ęjį' aniné bóhólníihgo hoolzhiizh. Ádam éí Jesus yígháhígíí bijíłt'éego diné t'áá ałtso bá dzizį́į́ nít'éé'.
Ákondi t'áá jíík'e Diyin God ainíláii éí Ádam doo ákǫ́ǫ́ áát'įįdii doo bił aheełt'ée da, háálá Ádam doo ákǫ́ǫ́ áát'įįdii biniinaa diné t'óó ahayóí dadínéezná, nidi diné t'ááłá'íígíí Jesus Christ biniit'aa t'ah aláhídi át'éego diné t'óó ahayóí Diyin God baa joozba'go t'áá jíík'e yisdábíínilgo bee ajooba' bilááh néés'ąąd.
Áádóó diné t'ááłá'í Ádam wolyéego ádił asziihígíí áádóó Diyin God t'áá jíík'e ainíláhígíí éí ał'ąą át'é. Háálá t'ááłá'í doo ákǫ́ǫ́ áát'įįdígíí biniinaa diné bá nidahwiit'aah, nidi lą'í doo ákǫ́ǫ́ ádáát'įįdígíí Diyin God baa níjoozba'go t'áá jíík'e ainíláii bee doo bidahodiit'i'góó yá hahadziih.
Háálá diné t'ááłá'í doo ákǫ́ǫ́ áát'įįdígíí, t'áá éí dinéhígíí biniinaa diné t'áá ałtso aniné ádíboosníi'go, áko éí t'ah biláhídi át'éego Diyin God bibee ajooba' łą́ągo hólóonii áádóó ts'ídá t'áá ákogi é'ét'éii t'áá jíík'e ainíláii bee dahazlį́į'ii dahináago, éí diné t'ááłá'í Jesus Christ nilíinii ádídaboosníí'.
Jó'áko diné t'ááłá'í Ádam wolyéego doo ákǫ́ǫ́ áát'įįdígíí bąą Diyin God ánihwiit'aahjį' diné t'áá ałtso ayii'éésh, t'áá ákót'éego ałdó' diné t'ááłá'í Jesus wolyéego ts'ídá t'áá ákogi ádzaaígíí bąą diné t'áá ałtso doo bidahodiit'i'góó bá hada'iidziihgo iináajį' ayii'éésh.
Diné t'ááłá'í Ádam wolyéego doo ak'eh hóół'įįdígíí bee diné lą'í bąąhági ádaanííł daazlį́į́', t'áá ákót'éego ałdó' diné t'ááłá'í Jesus wolyéego ak'eh hóół'įįdígíí bee lą'í ts'ídá t'áá ákogi ádaat'éego ánídadoolnííł.
Diyin God bibee haz'áanii diné yeidiní'ą́, áko éí binahjį' bąąhági ádaat'ínígíí bił nibéédahwiizįįh, ákondi bąąhági ádaat'į́įgo hoolzhish nidi, t'ah náábíláahgo Diyin God baa joozba'.
Bąąhági át'éii hwee ádíhólníihgo bik'ehgo ádajooníłígíí dazneezná. T'áá éigi át'éego Diyin God bibee ajooba' hwee ádíhólníihgo bik'ehgo t'áá ákogi ádajít'éhígíí, Jesus Christ nihiBóhólníihii bee hool'áágóó dajiináa doo.
Ákoshą' ha'át'íí dadidii'niił? Da' Diyin God bibee ajooba' k'ee'ąą áániił dooleełísh biniyé bíni'dii bąąhági át'éii baa yiikah doo?
Ts'ídá dooda lą́ą! Bąąhági át'éii bits'ąą danee'náago haash yit'éego t'ahdii t'áá éí bii' dahinii'náa doo?
Da' doósh nihił béédahózin da, t'áá áníiltso Christ Jesus bee danihi'doolzį́'ígíí éí dadziztsánígíí bee danihi'doolzį́į́'?
Áko dadziztsánígíí bee danihi'doolzį́'ígíí bee hoł łá'í dasiidlį́į'go hoł yóó'ádanihi'diilyaa, áko aTaa' yee ayóó át'éii bee Christ daaztsą́ą́dę́ę́' néidiisá yę́ęgi át'éego nihí ałdó' iiná ániidíii bee dayíníikáah doo.
Háálá Christ daaztsánígi át'éego bił danee'náago bee bił łá'í dasiidlį́į'go, t'áá ákót'éego ałdó' dadziztsą́ą́dę́ę́' náázdiidzáhígi át'éego nihí ałdó' náádiijé'ígíí bee t'áá aaníí hoł łá'í daniidlį́į doo.
Ałk'idą́ą́' ádaniit'éé nít'éé' yę́ę t'áá bił tsin ałnáoszid bąąhjį' hoł o'oolkaalgo nihił béédahózin, bąąhági át'éii nihits'íís yee bik'eh hólóonii ádooldįįł biniyé, áko bąąhági át'éii doo t'áá binaalte' daniidlį́į da doo.
Háálá dadziztsą́ągo éí bąąhági át'éii bits'ą́ąjį' hwéédoochid yileeh.
Nidi Christ bił danee'náago bił dahinii'náa dooleełgo ałdó' deiniidlą́.
Háálá Christ daaztsą́ą́dę́ę́' náábi'diilzáago ts'ídá doo danáádootsaał dago nihił béédahózin, áko aniné éí náásgóó doo hwee ádínááhólníih da.
Háálá ts'ídá t'ááłáhídi dadziztsánígíí bee bąąhági át'éii bik'eh jideesdlį́į́', áádóó dadziztsą́ą́dę́ę́' náázdiidzáago k'ad Diyin God bá jiiná.
T'áá ákót'éego nihí ałdó' bąąhági át'éii bits'ąą dasinoonáago, Jesus Christ nihiBóhólníihii bee Diyin God bá dahinohnáago bee ádaa nitsídaahkees.
Áko nihits'íís dadínóonéełii bąąhági át'éii t'áadoo yee ádíhólníihgo ádeínóhsiní, adáhonooní t'áadoo bida'íínóhsiní.
Nihits'íís bee hadilyaii bee ádił ni'iidzííh biniyé doo ákwii áhát'į́ bee t'áadoo nihits'íís chodaoł'íní, nidi diné daneeznáádę́ę́' náádiijée'go iináajį' anáá'nilígíí danohłį́įgo Diyin God baa ádadiyoht'aah, áko nihits'íís ts'ídá t'áá ákwii áhát'į́ biniyé bíni'dii choyooł'į́.
Háálá bąąhági át'éii doo nihee ádínááhólníih da doo. Jó, bee haz'áanii Mózes baa deet'áanii doo biyaa soonil da, nidi Diyin God bibee ajooba' baa dadzíínóhłíigo dahinohná.
Ákoshą' hait'é? Da' bee haz'áanii Mózes baa deet'áanii doo biyaa sii'nilgóó nidi Diyin God bibee ajooba' t'éí baa dadzííníidlíigoósh bąąhági ádeii'níił doo? Ts'ídá dooda lą́ą!
Da' doósh nihił béédahózin da, naalte' ak'eh dahół'ínígi át'éego ła'da baa ádasidooht'ą́ągo t'áá éí binaalte' danohłį́įgo aniné yiih nihidoo'ish, nidi Diyin God bik'eh dahonoł'į́įgo binaalte' danohłį́įgo iiná ts'ídá t'áá ákogi át'éii yiih nihidoo'ish?
Nidi Diyin God bich'į' ahééh hwiindzin, háálá nihí bąąhági át'éii binaalte' danohłį́ yę́ędą́ą́', na'nitin nihaiszįįdígíí nihijéí bee bik'eh dahonoł'į́ dasoolį́į́'.
Áko bąąhági át'éii bits'ą́ąjį' nihéédadeeshchidgo ts'ídá t'áá ákogi át'éii binaalte' dasoolį́į́'.
Bik'idadi'doohtį́łígíí nihá nantł'ago biniinaa t'áá bééhózínígo nihich'į' yáshti'. Łah naalte' nahalingo ha'át'íhída t'óó badaa'ihii áádóó doo ákǫ́ǫ́ ádaat'éii t'óó náás ó'oolíłígíí baa ádasidooht'ą́ą́ nít'éé'. K'ad t'áá ákót'éego diyingo dahinohnáa doo biniyé naalte' nahalingo ts'ídá t'áá ákogi át'éii baa ádadiyoht'aah.
Bąąhági át'éii binaalte' danohłį́ yę́ędą́ą́' t'áá ákogi át'éego iiná doo nihídéét'i' da nít'éé'.
Nidi baa yáhásinii baa nidasoohkaiishą' ha'át'íí bee nihaa daazdéél? Ákódaat'éii aniné t'éí bee nidahaazt'i'.
Nidi k'ad bąąhági át'éii bits'ą́ąjį' nihéédadeeshchid áádóó Diyin God binaalte' dasoolį́į́', áko bidiníná nihee dahazlį́į'ii éí diyingo ádanihi'diilyaa, áádóó ałdó' doo nihonít'i'góó dahinohnáa doo.
Háálá Diyin God bich'į' ádił ni'iidzííh éí aniné niyiilé, nidi Jesus Christ nihiBóhólníihii bee Diyin God éí iiná doo ninít'i'ii t'áá jíík'e nihainílá.
Jó, bee haz'áanii nihił béédahózin, shik'isóó, áko diné nizh'níłdįįdjį' bee haz'áanii hwee ádíhólníih dooleełígíísh doo bik'ida'doohtįįh da?
Asdzání hahastiin hólóonii hahastiin hináago bee haz'áanii yee hótą', nidi hahastiin hats'ą́ą́' daaztsą́ągo bee haz'áanii bits'ą́ąjį' hwéédíchi'.
Hahastiin t'ah hináago náánáła' diné bił ahaa náájít'ashgo adiléii bee ho'dójíi doo. Nidi hahastiin hats'ą́ą́' daaztsą́ągo éí bee haz'áanii bits'ą́ąjį' hwéédoochid doo, áko azhą́ náánáła' diné bił ahaa náájít'ash nidi doo adiléii jílį́į da.
T'áá ákót'éego shik'isóó, Christ bits'íís bił dasinoonáago bee haz'áanii Mózes baa deet'áanii bits'ąą dasinooná, áko Christ bíí' dasoolį́į́'. Jó, Diyin God bá chodeiit'į́įgo dahinii'náa doo biniyé Christ daaztsą́ą́dę́ę́' náábi'diilzá.
Háálá ts'ísee k'ehgo dahinii'ná yę́ędą́ą́', bee haz'áanii ch'ééh dooda nihiłníigo bąąhági át'éego adáhonooní t'éí bídaniidlį́į́ nít'éé'. Éí nihiyi' naalnishgo t'óó nanihiłtseed.
Nidi k'ad bee haz'áanii bits'ą́ąjį' nihéédahideeshchidgo binaalte' daniidlį́į́ nít'éé' yę́ę bich'į' danee'ná. Áko ałk'idą́ą́' bee haz'áanii bee bik'e'ashchínígíí doo bik'ehgo Diyin God bá chodeiit'į́į da, nidi Níłch'i Diyinii bee iiná ániidíii bee bá chodeiit'į́.
Ákoshą' ha'át'íí dadidii'niił? Da' bee haz'áaniísh bąąhági át'éii át'é? Ts'ídá dooda lą́ą! Nidi bee haz'áanii ádingo bąąhági át'éii doo shił bééhózin da doo nít'éé'. Bee haz'áanii, Doo adázhnoolníi da, doo dííniidgóó adáneeshníigo Diyin God bich'į' ádił ni'iiszíhígíí doo shił bééhózin da doo nít'éé'.
Bee haz'áanii ánínígíí baa ákoniizį́į'go bąąhági át'éii bee adáhonooní haa shį́į́ néelą́ą́' shii' héełgo áyiilaa. Háálá bee haz'áanii doo shił bééhózindą́ą́' doo bąąhági ásht'į́į da nisin nít'éé'.
Bee haz'áanii ánínígíí łah doo baa ákonisingóó hinishná nisin nít'éé', nidi bee haz'áanii baa ákoniizį́į'go bąąhági ánísht'éhígíí ałdó' baa ákoniizį́į́', áko t'óó bik'ee dasétsą́.
Bee haz'áanii iiná yee nihodoo'ááł yę́ę, jó, aninéda yee shohodiiłt'i'.
Bee haz'áanii bee bąąhági át'éii bá hashja ná'iish'įįhgo shi'deezlo', áádóó shiisxį́.
Jó, bee haz'áanii dílzinii át'é, áádóó bik'eh ó'oo'níiłii ałdó' dílzinii ádaat'é, éí ts'ídá t'áá ákogi át'é áádóó yá'át'éehii át'é.
Áko daats'í yá'át'ééh nilíinii bik'ee dasétsą́? Ts'ídá dooda lą́ą! Nidi bąąhági át'éii éí t'óó yá'át'ééh nahalin nidi, nashiił'náago bik'ee dasétsą́. Bee haz'áanii éí bąąhági át'éii ó'ooł'įįłígíí t'áadoo bahat'aadí íidoolííł biniyé eidiní'ą́, áko éí binahjį' bąąhági át'éii ts'ídá doo bóhonee'ą́ą da silį́į́'.
Háálá bee haz'áanii éí diyin k'ehgo át'éego nihił béédahózin, nidi shí t'éí ts'ísee k'ehgo ánísht'é. Bąąhági át'éii bich'į' nashi'diiznii'.
T'áá shí ááshníiłii doo bik'i'diishtįįh da. Háálá yá'át'éhígi ádeeshnííł nisinígíí éí doo ááshłíił da, nidi jooshłáhígíida ááshłííł.
Áko doo bąąhági ásht'į́į da doo nisinii ádił iisihgo bee haz'áanii éí t'áá aaníí áníí lá nisin łeh.
Áko doo t'áá shí ásht'į́į da lá, nidi bąąhági át'éii shii' hólónígíí áshíł'į́į́ lá.
Yá'át'éehii shii' ádin nisin (ts'ísee k'ehgo ánísht'éhígíí ááhdishní). Háálá azhą́ yá'át'ééhjí ádeeshnííł nisin nidi yá'át'éhígi ádeeshníłígíí doo bíneesh'ą́ą da.
Háálá yá'át'éhígi ádeeshnííł nisinii éí doo ááshłíił da, nidi doo ákǫ́ǫ́ ádaat'éii doo nisinii, jó, éída ááshłíił łeh.
Nidi doo ákǫ́ǫ́ ádaat'éii doo nisinii ááshłíiłgo éí doo t'áá shí ááshníił da, nidi bąąhági át'éii shiyi'di hólónígíí áshíł'į́.
Jó, kónísht'éego ádaa ákonisdzin, yá'át'éhígi ádeeshnííł niisįįh nidi bąąhági át'éii t'áá áłahjį' shidáahgi hólǫ́.
Shijéí tł'áahdi Diyin God yee has'áanii t'áá íiyisí bąą shił hózhǫ́.
Nidi náánáła' bee haz'áanii shits'íís bii' hólǫ́ǫgo shił bééhózin, éí bee haz'áanii shintsíkees yił ana'ahil'į́įgo ádił ni'iidzííh yee has'áanii shiyi' hólóonii yisnááh áshósin.
Dooládó' lá diné hojooba' át'éii nishłį́į da! Hool'áágóó dadeestsaał biniyé bąąhági át'éego hinishnánígíí bits'ą́ąjį' háí lá yisdáshidoołtééł lá?
Jó, éí Jesus Christ nihiBóhólníihii yisdáshidoołtéełgo Diyin God bich'į' baa ahééh nisin! Ákohgo t'áá shí ánísht'éego Diyin God yee has'áanii shíni' bee bi'íínísin; jó, ts'ísee k'ehgo bąąhági át'éii yee has'áaniida bi'íínísin.
Éí bąą k'ad Christ Jesus bił łá'í dajílíinii ts'ídá t'áadoo bee há nidahót'áłí da. Éí doo ts'ísee k'ehgo áhwiinidzinii bik'ehgo dajíkáah da, nidi Níłch'i Diyinii bik'ehgo dajíkááh.
Háálá Christ Jesus bee Níłch'i Diyinii bits'ą́ą́dóó iiná bibee haz'áanii éí bąąhági át'éii áádóó anoonééł bibee haz'áanii bits'ą́ąjį' shéidííchid.
Háálá ła'da bee haz'áanii Mózes baa deet'áanii yik'eh hół'į́į dooleeł yę́ęgi ch'ééh ííł'ínígíí bąą bee haz'áanii doo yíneel'ánígíí Diyin God ła'yiyiilaa. Díí nahasdzáán bikáa'jį' t'áá bí biYe' yiníł'a'dą́ą́' nihí nihits'íís bąąhági át'éego bee neiildeehígíí nahalingo bits'íís yee níyá. Áko ádił nida'ayiilzíhígíí biniinaa daaztsą́ągo ádił ni'iidzííh ats'íís bii' hólóonii yá nihoní'ą́.
Nihí ats'íís íinízinii bik'ehgo doo deíníikáahii, nidi Níłch'i Diyinii bik'ehgo deíníikáahii, bee haz'áanii áníinii bik'ehgo t'áá ákogi ádaniit'ée doo biniyé Diyin God biYe' yiníł'a'.
Háálá ts'ísee k'ehgo áhwiinidzinii yik'ehgo dahináanii éí ts'ísee k'ehgo áhwiinidzinii bíni' danilį́, nidi Níłch'i Diyinii íinízinii yik'ehgo dahináanii éí Níłch'i Diyinii t'éiyá bíni' danilį́.
Jó, ts'ísee k'ehgo nidzinii éí aniné nináhádleeh, nidi Níłch'i k'ehgo nidzinii éí iiná índa ach'į' hózhǫ́ nináhádleeh.
Háálá ts'ísee k'ehgo nidzinii éí Diyin God ye'ana'í nilį́; éí Diyin God yee has'áanii doo yíhółníih da, t'áá aaníí doo óone' át'ée da.
Áko ts'ísee k'ehgo dajiináanii Diyin God doo bił dahojíshǫ́ǫ le' át'ée da.
Nidi Diyin God biNíłch'i Diyinii t'áá aaníí nihii' dahólǫ́ǫgo, ts'ísee k'ehgo doo dahinohnáa da doo, nidi Níłch'i Diyinii k'ehgo dahinohnáa doo. Diné ła'da Christ biNíłch'i Diyinii hwee ádingo éí doo Christ bíí' jílį́į da.
Azhą́ ádił oodzíí' biniinaa nihits'íís daninée nidi, Christ t'áá aaníí nihiyi' hólǫ́ǫgo, ts'ídá t'áá ákogi ádanoht'é ádanihi'diilyaaígíí bąą Níłch'i Diyinii nihii' hólǫ́ǫgo dahinohná.
Diyin God éí Jesus daaztsą́ą́dę́ę́' náábidiisáhígíí biNíłch'i Diyinii nihii' hólǫ́ǫgo, t'áá éí Christ Jesus daaztsą́ą́dę́ę́' náábidiisáhígíí biNíłch'i Diyinii bee nihits'íís dadínóonéełii ałdó' iiná yeididoo'ááł.
Éí bąą shik'isóó, Níłch'i Diyinii k'ehgo dahinii'náa dooígíí bee nihąąh hadaaz'á, ts'ísee k'ehgo dahinii'náa dooígíí éí t'áadoo bee nihąąh haojíłí da.
Háálá ts'ísee k'ehgo dahinohnáago ts'ídá dadínóohnééł, nidi ts'ísee k'ehgo naałdeehígíí Níłch'i Diyinii bee ts'ídá nahjį' nidasidoo'ą́ągo t'éiyá dahinohnáa doo.
Jó, t'áá ádzíłtso Diyin God biNíłch'i Diyinii hoo'ishii éí Diyin God ba'áłchíní dajílį́.
Háálá naalte' ídlį́į́jí bik'ee ił náánáyée'go nitsáhákeesii doo nídadooláa da, nidi Níłch'i Diyinii bee nihidi'neeszánígíí nídadiilyá; éí bee Ába, shiTaa', dadii'ní.
Nihijéí tł'áahdi Níłch'i Diyinii t'áá bí nihiníłch'i ííłní, Diyin God ba'áłchíní danohłį́.
Áko ba'áłchíní daniidlį́įgo, ba'áłchíní yá dah yooléełii nihíí' dadooleeł, éí Christ bił ałts'ą́ą́' da'niilk'iiz doo. Christ bił ti'dahwii'nííh ládą́ą́' yee ayóó át'éii bił ałts'ą́ą́' da'niilk'iiz doo.
Díí k'ad hoolzhishígíí biyi' bik'ee ti'dahwii'níihii Christ yee ayóó át'éii yee ił hóshóonii nihich'į' yit'íní íidoolíłígíí t'óó bił ahąąh nidoo'niłgi nidi doo yą́ą́h nilį́į da nisin.
Háálá Diyin God ádayiilaii t'áá ałtso Diyin God ba'áłchíní yit'íní íidoolíiłgi t'áá íiyisí nidayólíigo yiba' ádaat'é.
Háálá ádaalyaii éí t'áadoo ninádahadleehígóó bá hoo'a', doo t'áá bíniik'ehgo ádzaa da, nidi Diyin God t'áá bí bee bóhólníihgo ákót'éego áyiilaa. Ákondi bíká chohoo'į́,
háálá Diyin God ba'áłchíní baa hózhǫ́ǫgo béédahideeshchidígi át'éego ádaalyaii dadidoołdziłígíí adiłdzid bits'ą́ą́dóó béédahididoochił.
Jó, ádaalyaii t'áá át'é díí jį́įjį' ił hodiniih yik'ee nidadi'ni'go nihił béédahózin.
Nidi ádaalyaii doo éí t'éiyá ákódaat'ée da, azhą́ nihí ałdó' Níłch'i Diyinii alą́ąjį' bee nihik'ihojisdli'ii nidi nidadii'ni'go, Diyin God t'áá bí ba'áłchíní ánihidoolíiłgo, nihits'íís doo bohodééłníígóó íidoolíłígíí biba' ádaniit'é.
Éí bíká nihił chodahoo'ínígíí binahjį' yisdánihi'doo'nil. Jó, daat'ínígíí bíká nihił chodahoo'į́įgo éí doo ił chohoo'į́ wolyée da. Háálá t'áá íídą́ą́' joo'į́įgo ha'át'íishą' biniyé bíká hoł chonááhoo'į́į doo?
Nidi t'ah doo deiiltséehii bíká nihił chodahoo'į́įgo t'óó biba' hada'ííníilní.
T'áá ákót'éego ałdó' doo danihidziilígíí éí Níłch'i Diyinii nihíká análwo'. Háálá át'éegi sodidiilzįįłígíí áádóó bíká sodidiilzįįłígíí doo nihił béédahózingóó saad bee hadiidzihígíí nihee ádingo Níłch'i Diyinii t'áá bí t'áá íiyisí di'níigo nihá ná'ookąąh.
Diyin God éí diné bijéí haisíidii éí Níłch'i Diyinii íinízinii bił bééhózin, háálá Níłch'i Diyinii éí Diyin God íinízinii bik'ehgo bidiyį́į́' yá ná'ookąąh.
Diyin God ayóó'ádayó'níinii t'áá bí yinahaz'áanii bik'ehgo yíká ádííniidígíí bich'į' áhooníłígíí t'áá ałtso bá yá'át'éeh dooleełgo ahindaalnish áyósingo nihił béédahózin.
Háálá Diyin God t'áá átséedi bił bééhózingo náyiizláa'ii biYe' yidanóolnin dooleełgo yinahaz'ą́, éí alą́ąjį' biYe' nilį́įgo bik'isóó danilíinii lą'í dooleeł biniyé.
Áádóó éí binahodziz'áanii ałdó' bíká ázhdííniid, áádóó bíká ázhdííniidii ałdó' ts'ídá t'áá ákogi ádaat'éego bá hadzoodzíí', áádóó ts'ídá t'áá ákogi ádaat'éego bá hadzoodzí'ígíí éí ałdó' ayóó ádaat'éego ádajiilaa.
Kódaat'éhígíí bąą ha'át'íishą' dadidii'niił áko? Diyin God nihich'ijí nilį́įgo t'áadoo nihik'eshdódle'í da.
Diyin God t'áá bí biYe' doo ánéísįįdgóó t'áá áníiltso nihá ninéidiní'ą́, da' doósh éí t'áá bił t'áá ałtsoní t'áá jíík'e nihaa yiiníił da doo?
Diyin God atah yiyiizláa'go ba'áłchíní daazlį́į'ii háishą' t'áadoo le'é yee yik'i hodidoo'ááł? Diyin God yee' ts'ídá t'áá ákogi át'éego bá hahadziih!
Háishą' nihaa nídóot'įįłgo nihá nihodoo'ááł? Christ yee' nihá daaztsą́, áádóó daaztsą́ą́dę́ę́' náábi'diilzáago k'ad Diyin God binish'náájígo dah sidá! Éí t'áá aaníí nihá ná'ookąąhii nilį́.
Ákoshą', háí Christ ayóó'ánihó'nínígíí yits'ánihidoonił? Da' ach'į' nahwii'náásh? Da' tsístł'ah hazt'i'ísh, da' atí'él'į́į́sh, da' dichinísh, da' té'é'į́į́sh, da' náhádzidísh, da' diltłish bee nihi'diisyį́įgoósh?
T'áá Diyin God bizaad bee ak'e'ashchíinii ánínígi át'éego: Niniinaa shá bíighah nanihi'ditseed, dibé nidootsiłii nidahoniidlingo nihaa nitsáhákees.
Dooda lą́ą! Jó, Christ ayóó'ánihó'níinii bee ak'eh hididleehii biláahdi ádaniit'éego át'é!
Háálá t'áadoo shił naaki nilíní shił bééhoozingo ts'ídá t'áadoo Diyin God yits'á nihóníłí da, aniné nidi doo yíneel'ą́ą da, iiná nidi dooda, diyingo nidaal'a'í nidi dooda, bídahólníihii nidi dooda, bee adziilii nidi dooda, k'ad dahólóonii nidi dooda, dahodooleełii nidi dooda,
dego ahool'áhígíí índa yaago ahool'áhígíi nidi dooda, t'áadoo le'é ádaalyaii nidi t'áá ałtso, Diyin God yee ayóó'ánihó'níinii Christ Jesus nihiBóhólníihii bee hólóonii yits'ánihidooniłgi doo yídaneel'ą́ą da.
T'áá aaníígóó ádíshní, Christ bíí' nishłį́įgo doo shiyooch'íidgo yáshti' da. Jó, Níłch'i Diyinii shił ééhósingo t'áá aaníígóó ádíshní.
Shidine'é danilíinii t'áá íiyisí bąąh shíni'go shijéí yineesgai.
Shik'isóó, shidine'é danilíinii yisdáhidookah biniyé bitsásk'ehgi Christ bits'áshidi'doolt'eełgo shá ha'doodzih nidi, shił t'áá áko doo nít'éé'.
Éí shidine'é bidishnínígíí Ízrel dine'é danilį́. Éí Diyin God t'áá bí ádzaago ba'áłchíní danilį́įgo néidiinil. T'áá bí bee bi'oh hodidilyéehii yee yił hólǫ́ǫ́ nít'éé'. Diyin God bibee aha'deet'áanii nídeidiilá, bibee haz'áanii ałdó'. Haash yit'éego Diyin God yich'į' nidahałáa dooígíí bił béédahózin. Diyin God yee nihoní'áanii baa dadeest'ą́.
Ałk'idą́ą́' Ízrel dine'é danilíinii dabizhé'é yę́ę éí bits'ą́ą́dóó Christ diné dzizlį́į́'. Éí Diyin God jílíinii t'áá ałtsoní bee hóhólníhígíí hool'áágóó haa ha'niih le'! T'áá ákót'ée doo.
Diyin God bizaad t'áadoo biniyéhí da silį́į́', doo dishníigo ádíshníi da. Jó, Ízrel dine'é doo t'áá ádzíłtso Diyin God néidiinilii dajílį́į da.
Áádóó t'áá ádzíłtso doo Éíbraham ba'áłchíní dajílį́į da, azhą́ t'áá éí bits'ą́ą́dę́ę́' daho'déechíihii dajílį́į nidi, háálá Diyin God ábidííniid, Áízak bits'ą́ą́dóó na'áłchíní náás ahoolchíiłii bíká ádahodoo'niid.
Jó, éí ts'ísee k'ehgo ahijoolchíłígíí doo Diyin God ba'áłchíní dajílį́į da níigo ání, nidi Diyin God t'áá bí yee nihoní'áanii bik'ehgo yichíiłii t'éiyá Éíbraham ba'áłchíní danilį́įgo yaa nitsíkees.
Háálá díí saad yee nihoní'ą́ągo Éíbraham ííłní, Baa hoolzhiizhgo náádeeshdááł, áko Sarah biyáázh hodooleeł.
Áádóó doo t'áá éí t'éiyá ákódzaa da, nidi diné t'ááłá'í, nihizhé'é yę́ę Áízak joolyéii há Rebékah i'niiltsąądgo
áłchíní t'ah doo yichį́į́góó índa yá'át'éehii, doodaii' doo yá'át'éehii t'ah doo yaa naa'aashdą́ą́' Diyin God yitah yiyiizláa'ii bik'ehgo yá'át'ééh ájooníił dooleełígíí éí dooda, nidi Diyin God t'áá bí yíká ádííniidígíí bik'ehgo Diyin God yinahaz'áanii náás yit'ih doo biniyé
Rebékah áyidííniid, Alą́ąjį'ígíí éí akéédę́'ígíí yá naal'a' doo.
T'áá Diyin God bizaad bee ak'e'ashchíinii ánínígi át'éego, Jéíkab ayóó'óósh'ní, nidi Íisa éí jiiséłxáá'.
Ákoshą' ha'át'íí dadidii'niił? Diyin God daats'í doo ákwii át'éégóó áánííł? Ts'ídá dooda lą́ą!
Háálá Mózes ííłní, T'áá háiida baa jiideeshbaałii éí baa jooshba' doo, áádóó t'áá háiida baa a'ááh dínéesįįłii éí baa a'ááh nisin doo.
Áko diné t'áá hó íiznízinii índa ájooníiłii bik'ehgo éí Diyin God doo náhodiiłteeh da, nidi t'áá bí haa a'ááh niizį́į'go t'éiyá náhodiiłtééh.
Háálá Diyin God bizaad bee ak'e'ashchíinii biyi'dóó Féro kwííłní, Nidi t'áá aaníí díí biniyé aláahgo naat'áanii ániishłaa; ninahjį' shibee adziilii bééhózingo ádeeshłííł áádóó nahasdzáán bikáá'góó shízhi' baa hane' doo.
Áko Diyin God t'áá bí nízinígíí yaa a'ááh hiniizįįh, áádóó t'áá bí nízinígíí bízhą́ da'ílį́įgo áyósin.
Nihí ła' áshididoohniił, Diyin God t'áá hó íiznízinígíí t'éiyá bik'ehgo diné ááníiłgo, ha'át'íishą' biniyé t'ahdii bik'íhoji'ááh? Jó, háishą' íiznízinígíí yich'į' naaldzilgo yíneel'ą́?
Nidi shik'is nílíinii, t'óó diné nílíinii, Diyin God bidááh yáníłti'go háishą' ásht'į́ nínízin? Da' hashtł'ish łeets'aa'ásh diné ábiilaii áyididooniił, Ha'át'íí biniyé kót'éego áshiinilaa?
Hashtł'ish łeets'aa' ííł'íinii hashtł'ish t'ááłá'íígíí bits'ą́ą́dóó łeets'aa' ílíinii áádóó łeets'aa' t'áá bóhólníhígíí íidoolíiłgo bee bóhólnííh.
T'áá ákót'éego Diyin God t'óó báhádzidgo atí'deeshłííł índa shidziil ayóó át'éii ííshjání ádeeshłííł nízingo, t'óó báhádzidgo diné atíidoolíiłgo yá nihwiiz'ą́ą́ nít'éé' yę́ę t'óó nízaadgóó yich'į' ha'oosniidgoshą' hait'ée doo?
Bee ayóó ánísht'éii yit'íní ádeeshłííł nízingo, t'áá bítséedi yee ayóó át'éii nihee dahodooleełgo hasht'e'ninihinínilii nihaa a'ááh nízinii yee nihilááh neel'ą́.
Jó, nihí nihíká ázhdííniidii daniidlį́, doo t'áá hazhó'ó Jew dine'é bitahdóó t'éiyá da, nidi doo Jew dine'é danilíinii bitahdóó ałdó' nihíká ázhdííniid.
Hozéíya wolyéii binaaltsoos biyi' ánínígi át'éego: Doo shidine'é danilį́į da yę́ę shidine'é bidideeshniił, áádóó doo ayóó'ádaósh'níi da yę́ę ayóó'ádaósh'níinii bidideeshniił.
Áádóó ákót'ée dooleeł, Shidine'é doo danohłį́į da, bi'doo'niidii ts'ídá t'áá éí haz'ą́ągi, Diyin God hináanii ba'áłchíní danilį́ bi'di'níi dooleeł.
Áádóó Aizéíyah wolyéii Ízrel dine'é yaa yáłti'go yee haadzíí', Azhą́ Ízrel ba'áłchíní tónteel bibąąhgóó séíigi ánéelą́ą' nidi t'áá díkwííhígo t'éiyá yisdádoo'nił,
háálá nahasdzáán bikáa'gi Bóhólníihii yee aa nídóot'įįłii t'áadoo ła' ááhásįįhí ts'ídá t'áá ákoh góne' tsį́įłgo ałtso ła'yidoolííł.
T'ah doo áhánééhdą́ą́' Aizéíyah yee haadzíí' yę́ęgi át'éego, T'áá ałtsoní bee Bóhólníihii nihidine'é doo ła' ánéisįįdgóogo, Ízrel dine'é daniidlíinii Sádam índa Gomárah dine'é ábi'disdįįd yę́ęgi ádaniit'ée doo nít'éé'.
Ákoshą' ha'át'íí dadidii'niił? Jó, kódadidii'niił, Doo Jew dine'é danilíinii ts'ídá t'áá ákogi ádaat'éii doo hádaat'į́į da nidi Jesus dayoodlą́ągo yaa dadzólíigo ts'ídá t'áá ákogi ádaat'é daazlį́į́',
nidi Ízrel dine'é t'éiyá, bee haz'áanii bik'eh dahoniil'į́įgo ts'ídá t'áá ákogi ádaniit'ée dooleeł danízin nít'éé', ákondi éí yee ts'ídá t'áá ákogi át'éii ch'ééh yíká ádáát'įįd.
Ha'át'éegoshą'? Jó, Jesus doo dajoodlą́ą́góó bee haz'áanii binahjį' ch'ééh ádajíít'įįdgo éí bąą. Tsé bik'ee dazhdidoogohii biniinaa dazdeezgo'.
Diyin God bizaad bee ak'e'ashchíinii éí tsé yaa halne'go kóní: Jó'akon, Záíyangi tsé biniinaa dazhdidoogohii ninish'aah. Tsé biniinaa ádił ayoolzihii át'é. Nidi hoodlą́ągo haa dzólíhígíí doo yaa yánízingóó ábidi'doolnííł.
Shik'isóó, Ízrel dine'é yisdábidi'doo'niłígíí shijéí tł'ááhdę́ę́' laanaa nisingo Diyin God bich'į' sodiszin!
Háálá éí t'áá íiyisí Diyin God yídin danilį́įgo shił bééhózingo baa ch'íhwiish'aah, nidi t'áá aaníinii bik'ehgo éí doo bił béédahózin da.
Háálá Diyin God bits'ą́ą́dę́ę́' ts'ídá t'áá ákogi át'éii doo hoł béédahózingóó t'áá hó ts'ídá t'áá ákogi ádajít'éego ch'ééh ádazh'dilnééh, áko hait'éego Diyin God éí diné ts'ídá t'áá ákogi ádaat'éego ádeile'ii doo bik'eh dahojíł'į́į da.
Bee haz'áanii Mózes baa deet'áanii bee t'áá ákogi ádajít'é ídazh'dilnééh nít'é'ígíí éí Christ niiníłt'i', áko t'ááłá'í jinítínígo oodlą' bee baa deijólíii ts'ídá t'áá ákogi ádajít'éego Diyin God há hahadziih.
Bee haz'áanii bik'eh hojíł'į́įgo bee ts'ídá t'áá ákogi ájít'éii yaa halne'go kóníigo Mózes yee ak'e'ashchį́, Jó, bee haz'áanii bi'jił'íinii t'áá éí bee jiináa doo.
Nidi oodlą́ bee aa dzódlí bee ts'ídá t'áá ákogi ájít'éii yaa halne'go kóní, T'áadoo t'áá ádííghahígo ádíníní, Háishą' Christ bił adazhdoo'ash biniyé yá'ąąshgóó doogááł,
éí doodago, Háishą' Christ daaztsą́ą́dę́ę́' bił háázhdoot'ash biniyé nahasdzáán biyi' góyaa ahozhdooleeł?
Jó nidi kóní, Saad éí níighahgóó hólǫ́; nihizálátahdóó índa nihijéí bii' hólǫ́ǫgo bee yádaałti'; t'áá éí saad woodlą́ągo baa dahwiilne'.
T'áá ni nizaad bee, Jesus éí Bóhólníihii nilį́, diníigo bee ádee hadíínídzíi'go, áádóó Diyin God éí Jesus daaztsą́ą́dę́ę́' néidiisáago nijéí bee yinídlą́ągo yisdándi'dooltééł.
Háálá hajéí bee Jesus joodląąhgo ts'ídá t'áá ákogi ájít'éego há ha'adzih, áádóó t'áá hó Jesus bee ádee hazdidzihgo yisdáho'diltééh.
Diyin God bizaad bee ak'e'ashchíinii ání, Ts'ídá t'áá háiida hoosdląądgo haa dzoozlíi'ii éí doo t'óó baa yáhásinígi ábidi'doolníił da.
Jew dine'é áádóó Gríik dine'é danilíinii doo ał'ąą át'éego baa nitsáhákees da, háálá t'ááłá'í Bóhólníihii jílínígíí diné t'áá ałtso bee hóhólnííh, áádóó t'áá ałtso hach'į' sodadilzinígíí éí ts'ídá aláahgo bik'iijidlí.
Háálá t'ááłá'í jinítínígo Bóhólníihii bízhi' dajózhíigo sodazdilzinígíí éí yisdáhwiinííł.
Nidi diné t'ah doo dahoodląąhiishą' haa yit'éego hach'į' sodadilzin doo? Ts'ídá t'ah doo haa dahodiits'į́įhiishą' haa yit'éego dahwiidoodląął? Bił hodoolnihii ádingoshą' hait'éego haa dahodidoots'į́į́ł?
Dahodoolnihii doo dabi'dool'aadgóoshą' haa yit'éego hane' yá'át'éehii yaa dahodoolnih? T'áá Diyin God bizaad bee ak'e'ashchíinii ánínígi át'éego, Hane' yá'át'éehii bee hózhǫ́ náhoodleełii, éí hane' baa hózhóonii bits'ą́ą́dóó yá'ádaat'éehii yaa dahalne'go yił neheeskaígíí, dooládó' bikee' ayóó ádanóolnin da!
Jó, nidi diné doo t'áá ałtso hane' yá'át'éehii yik'ehgo ádaadzaa da. Aizéíyah ání, Bóhólníihii nílíinii, háidashą' baa nidahwiilne'ii dayoosdląąd?
Áko Diyin God bizaad dazdiits'a'ígíí bee da'joodlą́ągo baa deijólí nidajiileeh.
Nidi na'ídíshkid: Da' t'áásh doo da'diizts'ą́ą' da? Nidaga', t'áá aaníí da'diizts'ą́ą́': Nahasdzáán bikáa'gi t'áá ałtsogóó dabiinéé' adahideezdláád, índa nahasdzáán nidanees'ą́ąjį' dahalne'.
Nináá'ídíshkid: Da' Ízrel dine'ésh t'áadoo bił éédahoozin da? Átséedi Mózes kódííniid: Ła' dine'é doo t'áá aaníí t'ááłá'í dine'é danilíinii deinołch'į́įdgo ánihideeshłííł. Doo ádahalyáanii dine'é bee nihá dahodeeshchįįł.
Áádóó Aizéíyah t'áadoosti'ee ánáádoo'niid: T'áadoo hadashineeztą́ą' da yę́ę shik'ídaaskai. T'áadoo shínda'ídééłkid da yę́ę bich'į' ádééhosiszįįd.
Nidi Ízrel dine'é ááhyiłníigo ánáádoo'niid, Diné doo ak'eh dahół'íinii áádóó bízhą́ da'ílíinii shá bíighah shíla' t'áá ałch'ishjí bee bich'į' dah deeshnih nít'éé'.
Áko na'ídíshkidgo ádíshní: Diyin God daats'í bidine'é yóó'iidíí'ą́? Ts'ídá dooda lą́ą! Jó, shí ałdó' Ízrel dine'é, Éíbraham bits'ą́ą́dóó ahoolchíiłii nishłį́, Bénjamin bidine'íígíí nishłį́.
Diyin God bidine'é hodeeyá t'áá bítséedi néidiinilii doo yóó'iidíí'ą́ą da. Diyin God bizaad bee ak'e'ashchíinii Iiláíjah yaa halne'iísh doo nihił béédahózin da? Éí Ízrel dine'é baa yájíłti'go Diyin God níjookąąh yę́ędą́ą́' kózhdííniid,
Bóhólníihii nílíinii, ná dahalne'ii yę́ę nideistseed, bikáá'dóó nich'į' nááda'iiniih nít'éé' yę́ę dayííłchǫ'. T'áá shí t'éiyá yisdziih, ákondi shinááda'niiłhį́.
Nidi Diyin God éí Iiláíjah ha'át'íísh yidííniid? Jó ání, Diné tsosts'idi míilgo ałdó' ts'ídá t'ah doo e'elyaii Béíyal wolyéii yich'į' nitsidadeegeehii t'áá shí ádá áásésįįd.
Díí k'ad hoolzhishígíí biyi' ałdó' t'áá ákót'é. T'áá díkwííhí t'éiyá Diyin God bibee ajooba' bee yitah yiyiizláá'.
Jó, Diyin God bibee ajooba' bee yitah yiyiizláa'go yá'át'éehgo ádajooníłígíí doo bee atah hwiizláa' da; éí doodaléi' yá'át'éehgo ádajooníłígíí beego éí Diyin God bibee ajooba' doo ajooba' át'ée da. Nidi yá'át'éehgo ádajooníłígíí bee atah hwiizláa'go éí Diyin God bibee ajooba' doo bee atah hwiizláa' da doo, éí doodaléi' yá'át'éehgo ádajooníiłii éí doo t'áá aaníígóó yá'át'éehgo ádajooníił da.
Ákoshą' hait'é? Jó, Ízrel dine'é hádaat'íinii t'áadoo shódayoost'e' da. Diyin God atah yiyiizlá'ígíí t'éiyá shódayoost'e'; łahjį'ígíí éí doo da'diits'a' da daazlį́į́'.
T'áá Diyin God bizaad bee ak'e'ashchíinii ánínígi át'éego, Doo ak'ida'diitįįhgóó Diyin God ábiilaa; bináá' doo yee da'oo'į́į́góó, índa bijaa' doo yee ádahodiilts'a'góó áyiilaa. Dííshjį́į́góó ákóhoot'é, níigo ání.
Áádóó David ałdó' ání: Bíni'dii bi'áda'azįįd łoh índa bee ódleehí yileeh, áádóó bíni'dii yik'ee dadigeehgo atíbi'dilnééh!
Bíni'dii doo da'oo'į́į da dooleeł biniyé bináá' ádaniłdįįh, áádóó t'áá áłahjį' bich'į' nidahwiiłnáanii bik'ijį' dandaaz le'.
Áko nináá'ídíshkid: Da' Jew dine'ésh nida'iisíihgo biniinaa yaa dínéezdee'? Ts'ídá dooda lą́ą! Nidi nida'iisíhígíí biniinaa doo Jew dine'é danilíinii yisdá'iildééh bee hazlį́į́', Jew dine'é da'joołch'į́į́d dazhdooleeł biniyé.
Jew dine'é nida'iisíhígíí biniinaa nihokáá' dine'éda bik'ihodzisdli', áádóó Jew dine'é ch'ééh da'oodląąhígíí biniinaa doo Jew dine'é danilíiniida bik'ihodzisdli', áko Jew dine'é da'oosdląądgo índa, nihokáá' dine'é t'ah biláhídi át'éego bik'idahojidlíi dooleeł.
K'ad éiyá doo Jew dine'é danohłíinii nihich'į' yáshti': Doo Jew dine'é danilíinii bich'į' yil'aadii nishłį́įgo, naash'a'ígíí shił nilį́įgo íínísin.
Áko t'áá ha'át'éhígoda shidine'é, Jew dine'é danilíinii, da'oołch'į́įdgo ádadeeshłíiłgo binahjį' yisdáhidookah nisin.
Háálá Jew dine'é éí Diyin God nahjį' kóhoolaago nihokáá' dine'éda yił k'é ná'ahidoo'niidgo Jew dine'é éí Diyin God yił k'é ná'ahididoo'niiłígíí dooládó' baa hózhǫ́ǫ da! Aninéédę́ę́' nídahii'na'ígíí dooleeł!
Taos'nii' átsé bidoolts'i'ii dílzingo nááhaaznii'go taos'nii' t'áá si'ą́ą́ nít'éé' ałdó' dílzin doo, áádóó tsin bihétł'óól dílzingo bits'ádaoz'a' ałdó' dílzin doo.
Áliv sikaadii bits'áoz'a' ła' nahgóó adahaasti'go, áko ni, doo Jew dine'é nílíinii, áliv sikaadii t'áá ádzaagóó haníísáanii bits'áoz'a' nílį́įgo, nahgóó aheesti'ii bitsásk'ehgi aghą́ą́h ní'dootsigo, áko áliv bihétł'óól t'áá íiyisí yee bidziilgo nooséełii bił ałts'ą́ą́' aníłk'iiz doo.
Éí bąą ats'áoz'a' nahgóó aheesti'ii t'áadoo bilááh ánít'éego ádaa hó'niihí. Nidi ádaa hó'niih ládą́ą́' díí béénílniih, ni éí ats'áoz'a' nílį́. Ats'áoz'a' éí tsehétł'óól doo de áyósin da, nidi tsehétł'óól éí ats'ádaoz'a' de ádayósin.
Ákondi ádidííniił, Aghą́ą́h shidi'dootsih biniyé ats'áoz'a' dajílíinii nahgóó adaho'diisti'.
Éí t'áá aaníí. Jó, éí doo da'oodlą́ą́góó biniinaa nahgóó adabi'diisti', nidi ni éí ne'oodlą' bee doo nahgóó andi'dootih da. Áko t'áadoo ádaa hó'niihí, t'óó hodíínísin.
Háálá Diyin God éí íiyisí ats'áoz'a' danilíinii t'áadoo ánéísįįd da, áko ni ałdó' doo ádaa áhólyą́ą́góó doo áandoosįįł da.
Éí bąągo Diyin God be'ajooba', índa t'áá hashkée yee atí'éł'íinii baa ákoniizįįh. Jó, Jew dine'é dajílíinii doo da'joodlánígíí biniinaa t'áá hashkée atíháł'į́, nidi ni t'éí Diyin God bibee ajooba' yee naa jooba'ígíí baa ákoniizįįh. Áłahjį' baa dzíínílíigo hinínáago naa jooba' doo, éí doodago ni ałdó' t'óó nahjį' andi'dootih.
Áádóó Jew dine'é danilíinii da'oosdląądgo aghą́ą́h nídabididootsihgo át'é, háálá Diyin God aghą́ą́h nídabididootsihgo yíneel'ą́.
Áliv sikaadii t'áá bíni' haníísáanii bąąhdóó nani'dooti'go, Diyin God t'áadoo bá nantł'aaí áliv k'idoolyáii bighą́ą́h nánidi'dootsih, dooládó' Diyin God t'áadoo bá nantł'aaí Jew dine'é éí áliv k'idoolyáii bits'áoz'a' danilíinii yighą́ą́h nídeididootsih da lá.
Shik'isóó, doo ádaa dajíínóhdlíi da doo biniyé díí doo bééhózin da yę́ę nihił béédahózin doo nihósh'ní. Jó, Ízrel dine'é ła' k'ad doo da'oodlą́ą́góó doo ádahodiilts'a' da daazlį́į́'. Nidi doo Ízrel dine'é danilíinii Diyin God bíká ádííniidígíí t'áá ałtso baa náhaaskaigo índa, Ízrel dine'é bił ch'éédadidoodlałgo át'é.
Áadi índída Ízrel dine'é t'áá ałtso yisdádookah, t'áá Diyin God bizaad bee ak'e'ashchíinii ánínígi át'éego: Yisdá'iiníiłii Záiyandę́ę́' doogááł, doo dahozdísin nít'éé' yę́ę Jéíkab bits'ą́ą́dóó da'ahílchíihii yits'éidoonił.
Áko bibąąhági ádaat'éii bits'áhidí'ą́ągo índa bidziilgo bił ahadadi'deesht'ááł.
Jew dine'é éí hane' yá'át'éehii doo deiniizį́į́'góó bąą Diyin God yi'ana'í daazlį́į'go nihíjígo nihá yá'íít'ééh. Nidi ałk'idą́ą́' Jew dine'é dabizhé'é yę́ę Diyin God nábiizlá'ígíí binahjį' t'ah nidi Jew dine'é ayóó'áyó'ní.
Háálá Diyin God diyingo ainíláii áádóó áká ádííniidgo ts'ídá doo łahgo ánáyódle' át'ée da.
Nihí, doo Jew dine'é danohłíinii, Diyin God doo deinohdlą́ą da nít'éé', nidi Jew dine'é éí Diyin God doo dayoodlą́ą da daazlį́'ígíí biniinaa k'ad nihí Diyin God nihaa a'ááh niizį́į́'.
T'áá ákót'éego Jew dine'é k'ad Diyin God doo dayoosdląądígíí bąą Diyin God nihaa a'ááh niizį́į'go binahjį' bí ałdó' Diyin God baa a'ááh dínóozįįł.
Háálá Diyin God éí diné t'áá ałtso yaa a'ááh dínóozįįł biniyé t'áá ádzíłtso doo oodlą́ yaa hodiní'ą́.
Dooládó' Diyin God hóyą́ągo t'áá ałtsoní bił bééhózin da! Dooládó' yee nihwii'aahii doo bik'izh'dootą́ą́' át'ée da! Dooládó' bihonít'i'ii doo bééjółkaah át'ée da!
Háishą' Bóhólníihii bintsíkees hoł bééhózin? Háishą' Bóhólníihii kót'éego yiłníí nít'éé'?
Háishą' hach'į' ninádadoodleeł biniyé Bóhólníihii bazh'nílá?
Háálá Bóhólníihii t'áá ałtsoní áyiilaa, t'áá ałtsoní nayiiłná, t'áá ałtsoní bee bóhólnííh. Hool'áágóó baa ha'niih doo. T'áá ákót'ée doo.
Éí bąą shik'isóó, Diyin God nihaa a'ááh nízinígíí binahjį' t'áá nisoozį́į́ nít'éé' diyingo índa Diyin God t'áá néidooléłígi át'éego dahinohnáago bich'į' náá'ádadiyoołnihígíí baa nánihooshkąąh. Ákót'éego Diyin God bich'į' nahohłáago beełt'é.
Nihokáá' bił nidahazt'i'ii bik'ehgo t'áadoo dahinohnání, nidi Diyin God nihíni' ániidí ánáyoodlíiłgo łahgo át'éego iiná ániidíii bee dahinohnáa le', áko Diyin God yee íinízinii nihił béédahózin doo. Jó, yee íinízinii éí nihá yá'át'ééh, áádóó t'áá bí bił yá'át'ééh índa hadaałt'éii át'é.
Háálá Diyin God shaa jooba'go yee shik'ijidlíii binahjį' ánihidishní, Nihitahgóó t'ááłá'í nootínígo t'áadoo aláahgo ádaa nitsídaahkeesí doo, nidi t'ááłá'í nootínígo oodlą' áníłtsogi Diyin God nihaidiní'ánígíí bik'ehgo hazhó'ó ádaa nitsídaahkees doo.
Ats'íís t'ááłá'íígíí bee hadilyaii lą'í nidi, t'áá ał'ąą át'éego nidaalnish.
T'áá éigi át'éego azhą́ oodlání daniidlíinii niidlą'í nidi, Christ bił ats'íís t'ááłá'í daniidlį́įgo nihí ałdó' ahidiníłnáago ahił nideiilnish.
Áko Diyin God bibee ajooba' nihaidiní'ánígíí bik'ehgo bee łahodit'éhee naanish bá danihi'diilzį'ígíí bídaniil'ą́ągo ánihiilaa, bíni'dii díí bindeiilnish. Diyin God bá hojilne' ládą́ą́', hwe'oodlą' áníłtsoígíí bik'ehgo hojilne' doo;
áká aníjílwo' ládą́ą́', háni'dii áká aníjílwo' dooleeł; nazh'nitin ládą́ą́', háni'dii nazh'nitin dooleeł;
yá'át'éehii bee ayahozhniiłįįh ládą́ą́', yá'át'éehii bee ayahozhniiłįįh dooleeł; ni'jiniihii háni'dii hoł hadlee'go ni'jiniih le'; nazh'nit'áii háni'dii bízhneedlį́įgo nazh'nit'áa le'; jijooba'go aa a'ááh jinízinii háni'dii hoł nihoozhǫǫh le'.
Ts'ídá haleebee ayóó'áda'ahíínóh'ní. Doo yá'át'éehii bik'ee dadinohniih le', yá'át'éehii t'éiyá yéego bąąh dashoojéé'.
T'áá ła' ha'oojéé' k'ehgo ayóó'áda'ahíínóh'ní, nihił da'ílį́įgo náánáła' nihíláahdi ádaat'éego baa nitsídaahkees.
T'áadoo ádadahodoołáhí; Níłch'i Diyinii nidanihiiłnáago Bóhólníihii bá nidaał'a'.
Christ bíká nihił chodahoo'į́įgo nihił dahózhǫ́ǫ le', nihich'į' nidahwii'náago bich'į' hada'íínółní, t'áá áłahjį' sodadołzin.
Diyin God bidiyį́į́' yídin danilíinii t'áadoo le'é bee bíká anídaahjah, niha'ałk'ee nídaakahígíí nihił danilį́į le'.
Atídanihił'íinii bik'idajiinohdlíigo bá hadahohdziih; bik'idajiinohdlíigo t'áadoo deinóhdziihí.
Bił dahózhóonii bił nihił dahózhǫ́ǫ le', yínííł nidaakaii bił daahcha.
Aheełt'éego nitsídaahkeesgo hazhó'ó kéédahoht'į́. T'áadoo aghá'ádasidooł'áhí, nidi a'ohgo ádaat'éii bił naałdeeh. Ayóó ánísht'é lą́ą t'áadoo danohsiní.
Nihich'į' doo yá'át'ééhgóó ádaaníiłii t'áadoo t'áá éí bee k'éédadohdle'é. Diné t'áá ałtso binááł bił yá'ádaat'éehii bee dahinohná.
Bohónéedzą́ągo t'áá bídanooł'ánígi áníłtsogo diné t'áá ałtso bił k'é da'ahidoh'níigo kéédahoht'į́.
Ayóó'ádanihósh'níinii, doo yá'át'éehii bee t'áadoo k'ééda'ahidoł'íní, nidi éí Diyin God t'óó báhádzidgo até'él'íinii baa dahidoh'aah. Háálá Diyin God bizaad bee ak'e'ashchíinii ání, K'ééhodidoo'níłígíí éí bee shóhólnííh, shí k'éédideesh'nííł, ní Bóhólníihii.
Éí bąą ni'ana'í nilíinii dichin nilį́įgo ba'dííłtsoł; dibáá' nilį́įgo tó baa dííkááł, háálá ákónít'į́įgo bitsiit'áagi tsííd lą'í yéinitsi doo.
Doo yá'át'éehii t'áadoo nihik'eh dadidlíní, nidi yá'át'éehii bee doo yá'át'éehii bik'eh dadohdlį́.
Diné t'ááłá'í jinítínígo honanit'a'í bídahojíłníih doo. Háálá bee óhólníihii t'áá ałtso Diyin God bits'ą́ą́dę́ę́' hólóonii ádaat'é, áádóó nihinanit'a'í bibee ídahólníihii t'áá ałtso Diyin God bits'ą́ą́dę́ę́' dahólǫ́.
Éí bąą bídahólníihii dooda bee bich'į' nidzistee'ii, éí Diyin God bibik'eh hoogáałii bich'į' dooda bee nidzistee'go át'é, áko dooda bee nidzistee'ii bee haa nídahódóot'įįłii ák'ijį' bídajílná.
Háálá bídahólníihii diné yá'át'éehgo dayíkáahii doo yił yéé' ádahósin da, nidi diné doo yá'ádaashóonii t'éiyá yił yéé' ádahósin. Doósh bídahólníihii bits'ąą síníti' da doo, danohsin? Yá'át'éehgo ááníił le', áko nizhónígo naa haniih doo.
Háálá ná yá'át'ééh biniyé éí Diyin God yá naal'a'í nilį́. Nidi doo ákǫ́ǫ́ ánít'į́į́góó éí bik'ee nił yée' doo, háálá doo t'áadoo biniyéhígóó bibee adziilii hólǫ́ǫ da. Jó, éí Diyin God yá naal'a'í nilį́įgo doo ákǫ́ǫ́ ájít'íinii Diyin God t'óó báhádzidgo bibee até'él'íinii yee atíhodoolííł.
Éí bąą diné ts'ídá ak'eh hojíł'į́į doo, t'áá hazhó'ó Diyin God t'óó báhádzidgo bibee até'él'íinii t'éiyá bits'ąą ájít'į́į dooleełgo éí dooda, nidi t'áá ákogi át'éego baa ákoznízingo ałdó' biniyé ak'eh hojíł'į́į doo.
T'áá éí ałdó' bąą tax nidahohłé, háálá nihinanit'a'í éí Diyin God yá nidaalnishgo ts'ídá éí yindaalnish.
Éí bąą t'áá ałtso t'áá yą́ą́h danilį́įgo ádabidi'doolnííł góne' bich'į' ádaahnííł, yáál bihididzóhígíí bich'į' nahalyéii yáál bihididzóhígíí bich'į' nidahohłé, tax bich'į' nahalyéii tax bich'į' nidahohłé. Diné dahodísin yą́ą́h danilíinii dadíínóhsin, diné ił ílį́ yą́ą́h danilíinii nihił danilį́.
Diné ła'da t'áadoo le'é yee t'áadoo nihąąh hayííł'áhí, nidi ayóó'áda'ahíínóh'nínígíí t'éiyá bee ahąąh hadasooł'áa doo. Yił kééhat'íinii ayóó'áyó'níinii éí bee haz'áanii ye'eł'į́.
Háálá díí bee haz'ą́: Ts'ídá doo azhdilée da, Diné ts'ídá doo diyííłhéeł da, Ts'ídá doo azhni'įįh da, Ts'ídá doo t'áá ádzaagóó hojilne' da, Ts'ídá doo adázhnoolníi da, nínígíí áádóó t'ááłáhídi ha'oodzí'ígíí bee, bee haz'áanii t'áá át'é bi'al'į́įgo kóní, T'áá ni ádííní'nínígi át'éego bił kééhót'íinii ayóó'ííní'ní.
Ayóó'ó'ó'níinii éí yił kééhat'íinii doo niyiiłchxǫǫh da, éí bąą ayóó'ó'ó'níinii éí bee haz'áanii t'áá át'é yi'ósinii nilį́.
Ákót'éego dahinohná, háálá Jesus nihíká níyáago yisdánihidooniłígíí k'ad koshídę́ę́' hoolzhishgo nihił béédahózin. Da'iisiidląąd yę́ędą́ą́' ánízah hadziih yę́ę k'ad t'áá bi'oh ánízah hadziih. Áko t'áá íídą́ą́' ch'éédadiidziłjį' ahoolzhiizh.
Nízaadgóó ayííłką́, k'adę́ę hool'įįh lá. Áko haa'íshą' chahałheełgóó baa nideiikaii yóó'adahididiit'ááł, áádóó adinídíínjí bee na'abaahii bee hadadidii'nííł.
Haa'íshą' jį́įgo áhát'ínígíí beełt'éego hazhó'ó ádeii'níił doo, t'áadoo adlą́ baa nideiikaií, t'áadoo tó tsi'na'iiłáii deiidlání, t'áadoo ajił baa nideiikaií, t'áadoo baa'ihgo adádaniilníní, t'áadoo ahináádadiijahí, índa t'áadoo da'ahiilch'į́dí dooleeł.
Nidi Bóhólníihii Jesus Christ bee hadadohne', áádóó ts'ísee k'ehgo bidádahonooníinii t'áadoo bá nahosooł'ání.
Diné bi'oodlą' doo bidziilígíí éí k'é dabidohní, nidi bintsékees t'áá sahdii át'éhígíí biniinaa t'áadoo bił ałghada'doht'áhí.
Diné ła'da bi'oodlą' binahjį' ch'iyáán t'áá silį́'ígíí yiyą́ą dooleełgo éí yidooyį́į́ł, nidi diné bi'oodlą' doo bidziilígíí éí nanise' bił da'adáanii t'éiyá yiyą́.
Diné t'áá azlį́'ígíí jiyáanii éí náánáła' diné doo yiyáanii t'áadoo bilááh ánísht'é jiníziní doo, áádóó nanise' t'éiyá jiyáanii éí t'áá azlį́'ígíí yiyáanii t'áadoo baa níjít'íní doo, háálá Diyin God bił nilį́įgo nábidiiłtį́.
Náánáła' naat'áanii yá naal'a'í baa nánít'į́įgo ha'át'íísh biniyé baa nánít'į́? Jó, yá'át'éehgo nijilnishgo, doodaii' doo yá'át'ééhgóó nijilnishgo, éí hananit'a'í t'éiyá bee bóhólníihgo haa nídóot'įįł. Hanaanish yá'át'éehgo ájoolíił doo, háálá hó Diyin God hadziil áhósingo yíneel'ą́.
Diné ła'da yoołkáałii ła' t'ah atisígo át'éego yidísin łeh, nidi diné ła' náánásdzį́, éí yoołkáałii t'áá ałtso aheełt'éego yidísin łeh. Bíni'dii diné t'ááłá'í nítínígo t'áá bí doo bił naaki danilį́į́ góne' yaa nitsídaakees.
T'áá háiida ła'a jį́ hodílzinígíí jidísinii éí Bóhólníihii hoł nilį́įgo jidísingo ájít'į́. Áádóó t'áá háiida ła'a jį́ hodílzinígíí doo jidísin da nidi Bóhólníihii hoł nilį́. Diné ła'da t'áá azlį́'ígíí jiyáanii éí ałdó' Bóhólníihii hoł nilį́įgo t'áá azlį́'ígíí jiyą́, háálá Diyin God bich'į' ahééh jinízingo ájít'į́. T'áá azlį́'ígíí doo yiyáanii éí ałdó' Bóhólníihii bił nilį́įgo doo t'áá azlį́'ígíí yiyą́ą da, áádóó Diyin God yich'į' ahééh nízingo át'į́.
Diné doo ła' t'áá ádííghahígo hináa da, índa diné doo ła' t'áá ádííghahígo daatsaah da.
Dahinii'náago Bóhólníihii bá dahinii'ná, índa danii'néego Bóhólníihii bá danii'né. Éí bąą dahinii'náago, éí doodaléi' danii'néego Bóhólníihii bíí' daniidlį́.
Háálá daneeznánígíí índa dahinánígíí éí Bóhólníihii hwee bóhólníih dooleeł biniyé Christ daaztsą́ áádóó hinááh násdlį́į́'.
Ha'át'íishą' biniyé nik'is baa nánít'į́? Éí doodaléi' nishą' ha'át'íí biniyé nik'is jiiníłá? Háálá t'áá áníiltso Christ bibikáá'dóó ánihwiit'aah bidááhdóó deidiidzįįłgo nihaa nídahódóot'įįł.
Jó, Diyin God bizaad bee ak'e'ashchíinii ání: Ts'ídá t'áá aaníí hinishná, ní Bóhólníihii, t'áádóo nídí ałdó' diné t'áá ałtso shich'į' nitsidazhdidoogoh. T'áá ádzíłtso Diyin God jílį́, dashijiníi doo.
Ákohgo t'ááłá'í niitínígo Diyin God bich'į' ádaa nidahodiilnih.
Éí bąą haa'íshą' doo ahaa nínáádeiit'į́į da doo, nidi nihik'isóó ła' yik'ee bąąhági ádooníiłii, doodaii' bidínóołtł'ahii t'áadoo bidáahjį' adahoh'níłí dooleełjí bee hasht'e'nitsídadoohkos.
Bóhólníihii Jesus binahjį' doo shił naaki nilį́į́góó díí shił bééhoozin, t'áá ałtso yá'ádaat'éeh nidi doo yá'ádaat'éeh da jinízinígíí éí t'áá ádííghahígo doo hoł yá'át'éeh da.
Yíníyą́'ígíí nik'isóó ła' bee bąąh nahwííníłkaadgo t'áadoo bahat'aadí doo ayóó'ííní'níi da sínílį́į́'. Yíníyą́'ígíí bee Christ bá daaztsáanii ła' bee wóółchǫǫh lágo.
Ha'át'íida nihił yá'át'éehgo t'áadoo nihits'ą́ą́' nichǫ́'ógo ádaahłíiłii baa yáti'í.
T'áá ha'át'íhígíida yidáanii, doodaii' t'áá ha'át'íhígíida yidláanii éí Diyin God bee bóhólníihgo bił haz'áanii doo bídéét'i' da, nidi ts'ídá t'áá ákogi é'ét'é áádóó k'é hwiindzin índa ił hózhǫ́ Níłch'i Diyinii eidii'aahii bídéét'i'.
Háálá ákót'éego Christ bá nijil'a'ii Diyin God bił yá'ájít'ééh, áádóó diné ałdó' bił t'áá ákǫ́ǫ́ ájít'é.
Éí bąą haa'íshą' bee k'é náhoodleełii áádóó t'áá áníiltso ahidiníłnáago danihidziil ánihidoolíiłii hádeiit'į́į doo.
Daahsánígíí biniinaa Diyin God yinaalnishii t'áadoo danółtł'aí. Daadáanii t'áá ałtso yá'ádaat'ééh, nidi t'áá háiida ha'át'íhída jiyánígíí biniinaa ła' bąąhági át'į́ ádajile'go t'áá éí bee doo ákǫ́ǫ́ ájít'į́į da.
Atsį' jiyą́ągoda áádóó wáin jidlą́ągoda, doodaii' ha'át'íhída bee hak'is bąąhági át'į́įgo áníjiil'įįhii, doodaii' bidínóołtł'ahii, doodaii' bi'oodlą' doo bidziilgóó ábidoolíiłii doo baa nijigháájí yá'át'ééh.
Kódaat'éhígíí baa nitsíníkeesgo yisínídląądígíí éí Diyin God t'éiyá bił bééhózingo íínísin. Jó, t'áadoo át'éhé da jinízingo ájooníłígíí doo bee ák'íhojit'ááhgóó bąą hoł hózhǫ́ǫ doo.
Nidi t'áá háiida hoł naaki nilį́įgo ajiyánígíí éí há nihoot'ą́, háálá doo hwe'oodlą' bik'ehgo ajiyą́ą da. Jó, doo hwe'oodlą' binahjį' ájooníiłii éí ádił ni'iidzííh át'é.
Nihe'oodlą' bee danihidziilii éí doo dabidziilii bá náás deíníikáah dooleeł. T'áadoo t'áá ádííghahígo ádił dahoniilzhóní.
Nidi haa'íshą' t'ááłá'í niitínígo bił kéédahwiit'íinii bá yá'át'éeh dooleełii índa bi'oodlą' dabidziil dooleeł biniyé bił dahoniilzhǫ́ǫ doo.
Háálá Christ doo t'áá bí ádił hóshǫ́ǫ da nít'éé'; jó, Diyin God bizaad bee ak'e'ashchíinii ání, Danéédzíi'ii yee danéédzíí' yę́ę shik'ijį' silį́į́'.
Háálá t'áá shiidą́ą'di Diyin God bizaad bee ak'eda'ashchíinii nanihinitin biniyé bee ak'eda'ashchį́, áko éí binahjį' chánah daniidlį́įgo hada'ííníilní, áko nihił chodahoo'į́į doo.
Diyin God binahjį' hada'ííníilníinii índa bee chánah daniidlíinii éí Christ Jesus bik'ehgo aheełt'éego nitsídaahkeesgo hazhó'ó kéédahoht'į́įgo ánihósin le',
áko t'áá ánółtso t'áá ła' bizhi'ee danohłį́įgo nihiBóhólníihii Jesus Christ biDiyin God, t'áá éí aTaa' nilíinii, baa dahohniih doo.
Ákót'é bąą Diyin God baa ha'niih doo biniyé t'áá Christ k'é nihidííniidígi át'éego ałch'į' k'é danohdzin.
Háálá shí ánihidishní, Diyin God bits'ą́ą́dóó t'áá aaníinii ííshjání íidoolííł biniyé Christ éí Jew dine'é yá naal'a'í silį́į́', ałk'idą́ą́' dabizhé'é yę́ę baa dadeest'áanii yi'doolííł biniyé,
áádóó doo Jew dine'é danilíinii Diyin God baa a'ááh nízinígíí bąą yaa dahaniih doo ałdó' biniyé. T'áá Diyin God bizaad bee ak'e'ashchíinii ánínígi át'éego: Éí bąą doo Jew dine'é danilíinii bitahgóó nich'į' ahééh nisin doo, nízhi' bee naa hashniihgo hashtaał doo.
Áádóó ánáádí'ní: Doo Jew dine'é danohłíinii, Diyin God bíí' danilíinii bił nihił dahózhǫ́!
Áádóó náá'áłdó': Doo Jew dine'é danohłíinii, t'áá ánółtso Bóhólníihii baa dahohniih, ał'ąą dine'é danohłíinii, yéego Bóhólníihii baa dahohniih doo!
Índa Aizéíyah ánáádí'ní: Jésii bihétł'óól nilíinii ła' doogááł. Éí doo Jew dine'é danilíinii binazhnit'áa dooleeł biniyé jidoogááł. Doo Jew dine'é danilíinii hwee bił chodahoo'į́į doo.
Níłch'i Diyinii bibee adziilii binahjį' yéego nihił chodahoo'į́į doo biniyé Diyin God bee nihił chodahoo'íinii deinohdlą́ągo t'áá yíní át'éegi nihił dahózhǫ́ǫgo, índa k'é danohdzingo ánihósin le'.
Shik'isóó, t'áá íiyisí yá'át'éehgo ádanoht'é, índa t'áá ałtsojį' nihił éédahózin, índa nida'ahinohtingi bídanooł'ą́ągo ts'ídá doo shił naaki nilį́į́góó shił bééhoozin.
Nidi béénihiishnííh biniyé łahgo nahaz'áanii t'áadoo bíká sísti'í bee nihich'į' ak'eda'shéłchį́, háálá Diyin God ajooba' sheidiní'ánígíí bąą
shí Jesus Christ binaal'a'í nishłį́įgo Diyin God baa hane' yá'át'éehii bee naash'a'go doo Jew dine'é danilíinii éí Níłch'i Diyinii diyingo ádabile'go Diyin God dabidínóozįįłígíí biniyé, náá'iiniih k'ehgo Diyin God baa hodideesh'ááł biniyé hoł dahashne'.
Éí bąą Christ Jesus binahjį' Diyin God bá naashnishígíí bee ádaa hash'niih.
Háálá doo t'áá k'ad ha'át'íida bee haasdzíi' da, t'áá hazhó'ó Christ shinahjį' ła'yiyiilaii t'éiyá bee hadeesdzih. Jó, éí Christ baa hweeshne'ígíí índa ásdzaaígíí bee shinahjį' doo Jew dine'é danilíinii Diyin God yik'eh dahół'į́į doo biniyé,
áádóó Diyin God bibee adziilii bee béédahózinii índa bik'ee t'óó ił adahayóii áádóó Níłch'i Diyinii bibee adziilii bee shinahjį' doo Jew dine'é danilíinii Diyin God yik'eh dahół'į́į doo. Áko Jerúsalem hoolyéédóó Ilírikam hoolyéejį' Christ baa hane' yá'át'éehii t'áá át'é baa nahosisne'.
T'áá éigi át'éego hane' yá'át'éehii baa hashne' dooleeł nisingo bidiishkaal, diné éí Christ yee nida'neeztą́ą́'góó éí dooda, t'áá íídą́ą́' atł'ááh nástł'inii ályaa nahalingo Christ t'áá íídą́ą́' baa dahóóne'góó éí doo deesháał da,
nidi t'áá Diyin God bizaad bee ak'e'ashchíinii ánínígi át'éego: Ts'ídá t'ah doo hwee bił dahane' da yę́ę haa ákodadínóozįįł, Áádóó t'ah doo haa dahodiits'į́įh da yę́ę hak'idadi'dootį́į́ł.
Díí biniinaa nihaa deeshááł nisin yę́ę lą'ídi shidi'neestł'ah.
Nidi náásgóó kwe'é t'áadoo hane' yá'át'éehii baa nááhóshne'ígi da hazlį́į́', áádóó lą'í nááhaídą́ą́' nihaa jóya' laanaa ch'ééh níízįįd.
Áko ákǫ́ǫ́ yisháałgo nihaa deesháałgo danihiideestséełgo shił chohoo'į́. Spéin hoolyéégóó déyáago danihiideestsééł nisin. Áadi t'áá haa danízahjį' ahee nídasiildįįdóó bik'ijį' índa déyáágóó shíká adoohjah nihósh'ní.
Nidi k'ad Jerúsalemdi Diyin God bidiyį́į́' béeso bá naashchínígíí bich'į' díjaa'.
Háálá Masedóniyadi índa Akéyadi kéédahat'ínígíí bił dahózhǫ́ǫgo Jerúsalemdi Diyin God bidiyį́į́' danilíinii bitahgóó badahojoobá'íígíí béeso yee yíká ííjéé'.
Éí t'áá bí ádeinízingo Diyin God bidiyį́į́' yíká ííjéé'. Jó, éí t'áá aaníí bąąh hadaaz'áii danilį́, háálá Jew dine'é danilíinii Níłch'i Diyinii bee ak'ihojidlíii éí doo Jew dine'é danilíinii bił ałts'ą́ą́' da'jíłk'iiz hazlį́į́', áko doo Jew dine'é dajílíinii ałdó' hanaalye'é bee hak'ihodzisdli'ígíí ła' t'áá ákónéehee bee Jew dine'é bíká anízhdoojah.
Díí béeso naashchínígíí ałtso bich'į' kóshłaago índa Spéin hoolyéégóó dah diishááh, áko nihik'eh yisháał doo.
Áádóó nihaa níyáago Christ baa hane' yá'át'éehii yee ak'ijidlíii nihilááh neel'ą́ągo bił nihaa deesháałgo shił bééhózin.
Shik'isóó, nihiBóhólníihii Jesus Christ binahjį' áádóó Níłch'i Diyinii bee ayóó'áda'ahííníi'nínígíí ałdó' binahjį' nánihooshkąąh, Diyin God bich'į' shił sodadołzingo t'áá awołí bee shá sodadołzin,
Judíyagi doo da'oodlání bits'ąą shaa áháyą́ą dooleełgo, áádóó Jerúsalemgi choideesh'įįłígíí Diyin God bidiyį́į́' bił yá'ádaat'éeh doo ałdó' biniyé shá sodadołzin.
Áádóó Diyin God íinízinii bee shił hózhǫ́ǫgo nihaa deeshááł áádóó ałk'éé dahodiiltahgo bíká sodadołzin.
Diyin God bits'ą́ą́dę́ę́' bee ach'į' hózhǫ́ náhásdlį́į'ii t'áá ánółtso nihił hólǫ́ǫ doo. T'áá ákót'ée doo.
Fííbii, nihádí, Senkríyagi da'oodlání áłah nádleehii yá naal'a'í nilíinii, yá'át'éehgo bá nihich'į' haasdziih,
áko Diyin God bidiyį́į́' ádaat'ínígi át'éego Bóhólníihii nihił danilį́įgo nídahodidoołtééł, áádóó t'áá ha'át'íhída nihíyókeedígíí bee bíká anáhjah, háálá diné lą'í yíká análwo'ii nilį́, shí ałdó' shíká análwo'.
Christ Jesus bá bił nidaashnishígíí, Prisíla áádóó Ákwila shá k'é bijiniih,
éidí shich'ą́ą́h naazh'áázh, áko doo t'áá shí t'éiyá bich'į' ahééh nisin da, nidi doo Jew dine'é danilíinii da'oodlánígíí áłah nídaadleehgóó t'áá ałtso ałdó' bich'į' ahééh danízin.
Éí bighandi oodlání danilíinii áłah nádleehígíí ałdó' shá k'é dabijiniih. Iipííniitas ayóó'óósh'níinii éí Éízhadi ts'ídá átsé Christ yoosdląądii shá k'é bijiniih.
Mary, yéego nihá naashnishii shá k'é bijiniih.
Andronáíkas áádóó Júniyas, shikwá'ásiní nilíinii, bił awáalyaaí danishłį́į́ nít'éé' yę́ę, éí daal'aadii bitahgi béého'dílzinii áádóó t'áá shilą́ąjį' Christ yoosdląądii shá k'é bijiniih.
Ampliyéítas, Bóhólníihii binahjį' ayóó'óósh'níinii, shá k'é bijiniih.
Orbéínas, éí Christ bá bił nideiilnishii, áádóó Stéíkis ayóó'óósh'níinii shá k'é bijiniih.
Apéliiz shá k'é bijiniih. Éí Christ binahjį' t'áá aaníí hwe'oodlą' bééhoozin. Aristóbulas bighan haz'ą́ą́dóó shá k'é dabijiniih.
Heródiyan shikwá'ásiní shá k'é bijiniih. Narsísas bighan haz'ą́ą́dóó Bóhólníihii dayoodlánígíí shá k'é dabijiniih.
Traifíína áádóó Traifósa, Bóhólníihii yá naalnishii, shá k'é bijiniih. Ayóó'óósh'níinii Pérsis, Bóhólníihii yéego yá naalnishii, shá k'é bijiniih.
Rúfas, éí Bóhólníihii yee alááh hidíízíinii, áádóó bimá, t'áá éí shí ałdó' shimá bidishnínígíí shá k'é bijiniih.
Asínkritas, Flégan, Hérmas, Pátrobas, Hérmiiz índa ałk'isóó danilíinii yił dah yikáhígíí shá k'é dabijiniih.
Filálogas, Júliya, Nííriyas áádóó bilah, áádóó Olímpas, índa Diyin God bidiyį́į́' danilíinii yił dah yikáhígíí t'áá ałtso shá k'é dabijiniih.
Ahíláłk'e dadołniihgo k'é béé'ahohjih. Christ dayoodláanii áłah nídaadleehii t'áá ałtso k'é danihiłní.
Shik'isóó danohłíinii, díí baa nánihooshkąąh: na'nitin bídahooł'ą́ą'ii yits'ą́ą́jí danilį́įgo ałts'á'áldah ádeile'ii áádóó nidanihiníłtł'aii baa ákodanohsin, áko bits'ąą nida'ádóh'nil le'.
Háálá ákódaat'éii Christ nihiBóhólníihii doo yá nidaalnish da, nidi t'áá bí ádá deinízinii t'éí hádaat'į́, áádóó bizaad daalkango saad yá'ádaat'éehii yee yádaałti'go éí doo hózhǫ́ bił éédahózinii yinda'alo'.
Háálá ak'eh dahonoł'ínígíí diné t'áá ałtso bił béédahózingo bąą t'áá íiyisí nihaa shił hózhǫ́, nidi ha'át'íhída yá'ádaat'éehii baa dahonohsą́, áádóó doo yá'ádaat'éehii t'áadoo bí'ádadinołdiní doo, nihósh'ní.
Áko t'óó hodíína'go Diyin God, nihijéí bii' hózhǫ́ǫgo áyósinii, éí nihikétł'áahjį' Séítan yidoołjishgo nihá yik'eh didoodleeł. NihiBóhólníihii Jesus Christ bibee ajooba' yee nihik'ijidlíi doo. T'áá ákót'ée doo.
Timothy, éí bił naashnishii, k'é nihiłní; Lúshiyas áádóó Jéísan índa Sosípater shikwá'ásiní danilíinii ałdó' ákódaaní.
Shí Térshiyas, Paul díí naaltsoos bá áshłéhígíí, Bóhólníihii binahjį' k'é nihidishní.
Géíyas, ba'ałk'ee sédáhígíí, bighandi da'oodlání áłah nádleehígíí, k'é nihiłní. Iirástas, éí kin haal'áagi béeso yaa áhályání nilíinii, áádóó nihik'is Kwártas k'é nihiłní.
NihiBóhólníihii Jesus Christ bibee ajooba' yee nihik'ijidlíi doo. T'áá ákót'ée doo.
K'ad hane' yá'át'éehii baa hashne'ii bik'ehgo, éí Jesus Christ baa hane'ii, áádóó hoogááłdę́ę́' doo bééhózin da yę́ę yit'íní ályaii bik'ehgo Diyin God, éí nihe'oodlą' bidziilgo ánihidzósingo bízhneel'áanii haa ha'niih doo.
Oodlą' bee ak'eh dahojíł'į́į doo biniyé doo bééhózin da yę́ę k'ad Diyin God hool'áágóó hojílóonii bee hodzis'áanii bik'ehgo nee'ni'jį' bá dahalne'ii yee ak'eda'ashchíinii bee ał'ąą dine'é t'áá ałtso bich'į' béédahózingo ájiilaa.
Éí Diyin God t'áá hó t'éiyá aláahdi hojíyáanii Jesus Christ bee hool'áágóó haa ha'niih doo. T'áá ákót'ée doo.
Shí Paul, Diyin God íinízinígíí bee Jesus Christ bá deesh'aałgo shíká ádííniidii, áádóó Sástheniiz nihik'is nilínígíí bił naaltsoos íilnééh.
Kórinthgi Diyin God dayoodláanii áłah nádleehii Christ Jesus bee diyingo ádabi'diilyaii, Diyin God bidiyį́į́' dadooleełgo bíká ádahodoo'niidii, áádóó t'áá ałtsogóó bí áádóó nihí nihiBóhólníihii Jesus Christ bízhi' bee sodadiilzinígíí t'áá ałtso ałdó' bich'į' naaltsoos íilnééh:
Diyin God nihiTaa' áádóó Bóhólníihii Jesus Christ bibee ajooba' índa bibee ach'į' hózhǫ́ náhásdlį́į'ii yee nihik'ijidlíi doo.
Diyin God bibee ajooba' éí Christ Jesus bee nihik'ihojidlíhígíí bąą t'áá áłahjį' Diyin God bich'į' nihaa ahééh nisin.
T'áá bí bee t'áá ałtsojį' saad t'áá ałtso índa ił ééhózin t'áá ałtso bee dasooht'įįd.
Christ baa hane' t'áá aaníí deisoohdląądii bik'ehgo dahinohná,
áko nihiBóhólníihii Jesus Christ yit'íní ánáádi'doolníłígíí biba' ádanoht'éego Níłch'i Diyinii bits'ą́ą́dóó aa yílyáii t'áá ałtso yee nihik'ijidlí.
Áádóó t'áá nihonít'i'jį' danołdzilgo ánihijósin doo, áko nihiBóhólníihii Jesus Christ beiníłką́ądi t'áadoo bee nihik'ídahót'ahígóó nihéédahodoozįįł.
Diyin God ba'ahódlíii biYe' Jesus Christ nihiBóhólníihii bił ahił danohdlį́į doo biniyé nihíká ádííniid.
Shik'isóó, t'áá ánółtso t'áadoo ałghadadoht'áhí, áádóó t'áadoo ałts'áhkahí, nidi t'ááłá'í góne' nitsáhákeesgo áádóó t'ááłá'í hoot'ááł bee da'ahíínóhtą' doogo nihiBóhólníihii Jesus Christ bízhi' binahjį' baa nánihooshkąąh.
Háálá, shik'isóó, ła' Klówii bighandóó shił dahalne'go, ła' saad ahídaat'ááh danihiłní.
Ááhdishníinii éí díí: nihí ła', Shí Paul yíhooł'aahii nishłį́, dadohní. Áádóó ła' éí, Shí t'éí Apálas yíhooł'aahii nishłį́. Náánáła' éí, Shí t'éí Peter yíhooł'aahii nishłį́. Náánáła' éí, Shí t'éí Christ yíhooł'aahii nishłį́, dadohníí lá.
Christ daats'í ałts'áá'nil? Dooda lą́ą! Da' tsin ałnáoszid bąąhjį'ísh Paul nihá bił o'oolkaal? Paul bízhi' daats'í binahjį' tó bee danihi'doolzį́į́'? Dooda lą́ą!
Diyin God bich'į' ahééh nisin, nihitahgi doo ła'da tó bee yísį́į' da, nidi Kríspas índa Géíyas t'éiyá tó bee yísį́į́'.
Áko, Paul bízhi' binahjį' tó yee dayíísį́į́', doo jidóne' át'ée da.
(Stéfanas bighandóóígíí ałdó' tó bee deísį́į́'. Áádóó doo ła'da tó bee hóósį́'í da nisin.)
Háálá tó bee asįįh dooleeł biniyé Christ doo shiníł'a' da, nidi hane' yá'át'éehii baa hashne' doo biniyé. Saad naach'ąąhígíí doo bee hashne' da, háálá saad naach'ąąhii bee hashne'go éí tsin ałnáoszid yąąhjį' Christ daaztsą́ągo baa hashne'ígíí doo idééłníi da doo.
Háálá tsin ałnáoszid bąąhjį' Christ daaztsą́ągo baa hane'ígíí éí diné doo yisdánáhaaskaii hane' t'áá ádzaaí át'é danízin. Nidi yisdánihi'diis'nilígíí éí Diyin God bibee adziilii át'é daniidzin.
Jó, Diyin God bizaad bee ak'e'ashchíinii ání, Dahóyą́ dabidó'níinii éí doo dahóyą́ą́góó ádadeeshłííł, Áádóó nidahazyąądii éí bibee hódzą' t'áadoo nánídlínígóó ádeeshłííł.
Diné hóyą́ dabidó'níiniishą'? Bee haz'áanii yína'niłtinii dabidó'níiniishą'? Díí hoogáłígíí biyi' aghada'dit'áahiishą'? Diyin God éí nihokáá' dine'é bibee hódzáanii doo áháyą́ át'éego ííshjání áyiilaa.
Háálá nihokáá' dine'é habee hódzáanii bee Diyin God ts'ídá doo bééhozdoosįįł da, jó, hane' yá'át'éehii éí t'áá ádzaaí át'é daznízin nidi, baa dahwiilne'ii dayoosdląądii yisdéidiyooniłgo Diyin God hóyą́ągo yinahaz'ą́.
Háálá Jew dine'é danilíinii éí Diyin God bibee adziilii bee bééhózinii nihá ádoolnííł daaníigo dayókeed, áádóó Gríik dine'é danilíinii éí bee hódzáanii t'éí bił ayóó ádaat'é.
Nidi nihí éí tsin ałnáoszid bąąhjį' Christ bił o'oolkaalígíí baa dahwiilne'. Éí Jew dine'é dabidínóołtł'ahii át'é, áádóó Gríik dine'é danilíinii hane' bee bił dahwiilne'ígíí éí hane' t'áá ádzaaí át'é danízin,
nidi Jew dine'é índa Gríik dine'é danilíinii bitahgóó Diyin God bíká ádííniidii Christ éí Diyin God bibee adziilii áádóó bibee hódzáanii át'é danízin.
Háálá Diyin God doo hóyą́ą da ílį́į nidi, nihokáá' dine'é yiláahdi hóyą́, áádóó Diyin God doo bidziil da ílį́į nidi, nihokáá' dine'é yiláahdi ábóodziil.
Shik'isóó, Diyin God nihíká ádííniidígíí baa nitsídaahkees. Jó, doo lą'í nihokáá' dine'é k'ehgo dahonohsą́ą da, doo lą'í ayóó át'éii danohłį́į da, doo lą'í diné ílíinii danohłį́į da, ákondi Diyin God nihíká ádííniid.
Nidi nihokáa'gi t'óó bá nidahat'i'ii Diyin God nábiilááh, nihokáá' dine'é dahóyáanii t'óó ádaa yádadínóodzįįł biniyé, áádóó doo dabidziilígíí ałdó' náyiilááh, éí ayóó ádaat'éii t'óó ádaa yádadínóodzįįł biniyé.
Nihokáá' dine'é dabijoołáii índa doo dandzinii índa doo bił da'ólta'ii Diyin God náyiilááh, áko éí bee ha'át'íhída t'áá ákónéehee ádaat'éii át'éego baa nitsáhákeesii t'áadoo nánídlínígóó bee bééhodoozįįł.
Áko Diyin God binááł nihokáá' dine'é doo ła' ádaa hojó'niih át'ée da doo.
Nidi Diyin God éí Christ Jesus bił łá'í nohłį́įgo ánihiilaa, t'áá éí bee ałdó' dahoniidzą́ągo, ts'ídá t'áá ákogi ádaniit'éego, dadiniigingo, índa bąąhági át'éii bits'ą́ąjį' náábi'diiznii'ii daniidlį́įgo Diyin God ánihiilaa.
Áko Diyin God bizaad bee ak'e'ashchíinii ánínígi át'éego, T'áá háiida t'áadoo le'é baa hashniih jinízinii, éí háni'dii Bóhólníihii áát'įįdii baa hojiniih doo.
Shik'isóó, Diyin God yee na'nitinii bee nihił hodeeshnihgo nihaa níyáádą́ą́' saad naach'ąąhii índa saad bee hódzáanii doo bee yáshti'go nihaa níyáa da.
Háálá nihitahgóó naasháago Jesus Christ áádóó t'áá éí tsin ałnáoszid bąąhjį' bił o'oolkaalígíí t'éiyá baa yáshti' doo niizį́į́'.
Nihitaasháádą́ą́' doo shidziil da nít'éé', índa shił yée'go shitah hoditłid nít'éé',
hódzą́ saad ayóó ánóolninii doo bee yáshti' da nít'éé', nidi Níłch'i Diyinii binaanish áádóó bibee adziilii ííshjání áshłéehgo hashne' nít'éé'.
Áko Diyin God bibee adziilii bik'ehgo da'iinohdlą́, diné bibee hódzáanii bik'ehgo éí dooda.
Nidi hwe'oodlą' bee nidahizneesáanii t'éiyá saad bee hódzáanii bee nidahonishtin. Nidi doo díí nihokáa'gi hódzą́ągo bee hoot'áałii át'ée da; díí hoolzhishígíí bii' nidazhnit'áii nidi doo há bee hódzáanii át'ée da, háálá éí ázhdoodįįł.
Nidi Diyin God bibee hódzáanii doo bééhózin da yę́ę, diné bits'ąą nanil'in yę́ę, k'ad baa hashne', éí hódzáanii Diyin God yee ayóó át'éii bił ałts'ą́ą́' da'niilk'iiz doo biniyé t'ah doo hahalzhíísh yę́ędą́ą́' t'áá bí yinahaz'ą́.
Diyin God bibee hódzáanii díí hoolzhishígíí biyi' naat'áanii danilíinii doo ła' bił bééhózin da nít'éé'. Bił béédahózingo Bóhólníihii ayóó át'éii doo tsin ałnáoszid bąąhjį' yił ada'askaal da doo nít'éé'.
Nidi Diyin God bizaad bee ak'e'ashchíinii ánínígi át'éego: Diné ts'ídá doo ła' hazhdeel'įįhii, doo nidi baa hozdiits'į́įhii, łá'í nidi doo baa nitsídzíkeesii, éí Diyin God ayóó'ádabó'níinii yá hasht'eyiilaa.
Nidi nihí éí Diyin God biNíłch'i Diyinii bee nihił bééhózingo áyiilaa. Háálá Níłch'i Diyinii t'áá ałtsoní neiłkaah, Diyin God yinahaz'áanii doo bééhózin da yę́ę nidi bił bééhózin.
Háálá diné ła'da náánáłahjį' diné bintsíkees doo hoł bééhózin da, diné bii' sizíinii t'áá bí yee nitsíkeesígíí t'éiyá bił bééhózin łeh. T'áá ákót'éego Diyin God bintsíkees doo ła'da hoł bééhózin da, nidi t'áá hazhó'ó Diyin God biNíłch'i Diyinii t'éiyá bił bééhózin.
Doo da'oodlání nitsídaakeesígi át'éego doo nitsídeiikees da, nidi Diyin God yee nihik'ijisdli'ígíí baa ákodadíníidzįįł biniyé t'áá bí Níłch'i Diyinii nihainíł'a'.
Áko nihokáá' dine'é bibee hódzáanii doo bee na'niitin da, nidi Níłch'i Diyinii yínanihiniłtinígíí bee na'nitin, diyin k'ehgo ádaat'éii Níłch'i Diyinii bik'ehgo bína'niiltin.
Nidi Níłch'i Diyinii doo hwii' hólóonii éí Diyin God biNíłch'i Diyinii yee ak'ijidlíii doo hwee haleeh da. Éí t'áá ádzaaí át'é jinízin, áko doo hoł bééhoozį́į́' át'ée da, háálá éí Níłch'i Diyinii k'ehgo ak'izhdiitą́ągo t'éiyá t'áá yíní át'éii hoł bééhodoozįįł.
Níłch'i Diyinii hwii' hólóonii éí t'áá ałtsoní hazhó'ó nijiłkaah, nidi hó t'éí doo ła'da hwéidoołkah da.
Háishą' Bóhólníihii bintsíkees hoł bééhózingo, nidízhnóotįįłgo bízhneel'ą́? Nidi nihí éí Christ bintsíkees bee nitsídeiikees.
Shik'isóó, Níłch'i Diyinii k'ehgo dahináanii nanishtinígi át'éego nanihidínéeshtįįłígíí doo ts'ídá shił bohónéedzą́ą da, nidi ts'ísee k'ehgo dahináanii nanishtinígi át'éego nanihinétą́ą́'. Christ bee awéé'chí'í danohłį́įgo t'áá bééhózínígo nihich'į' yáshti' nít'éé'.
Awéé' danohłį́ nahalingo abe' danihiyííłdlą́ą́', ch'iyáán niłdzilii éí dooda, háálá éí t'ah doo baa danoohsée da. Jó, t'ahdii nidi abe' daahdlą́,
háálá t'ahdii ts'ísee k'ehgo ádanoht'é. Nihitahgi ła' da'ahoołch'į́į́d, ła' ahináádadoołtłi', ła' ałts'áohkah, áko ts'ísee k'ehgo ádanoht'é. Doo da'oodláanii dayíkáhígi át'éego dayínóhkááh.
Nihitahgóó ła' ádaaní, Shí Paul yíhooł'aahii nishłį́, náánáła' ánáádí'ní, Shí t'éí Apálas yíhooł'aahii nishłį́, dadohníigo ts'ísee k'ehgo ádanoht'éego ádadohní.
Ákoshą' Paul ha'át'íí nilį́? Apálasshą' ałdó' ha'át'íí nilį́? Jó, Diyin God yá naal'a'í niidlį́įgo hane' yá'át'éehii bee nihił dahwiilne'ígíí bee da'iisoohdląąd. Bóhólníihii t'áá ał'ąą nihaidiní'ánígíí bik'ehgo neiil'a'.
Shí Diyin God bizaad k'idíílá, Apálas éí tó yił niyiizką́, nidi Diyin God t'éí yidínéesą́.
Áko k'éézh'dídléhígíí, doodaii' tó ił nijiikaahígíí éí t'áadoo jílíní da, nidi Diyin God éí t'áá ákónéehee adíníséii nilį́.
Áko k'éézh'dídléhígíí índa tó ił nijiikaahígíí éí t'áá aheełt'éego, hanaanish silį́'ígíí bik'ehgo Diyin God hach'į' ni'doolééł.
Háálá Diyin God bił deíníilníísh. Nihí Diyin God bidá'ák'eh danohłį́. Diyin God bikin yitł'į́įłii ałdó' danohłį́.
Diyin God shaa jooba'go naanish yee shik'i diilnii'go kin ííł'íní hóyą́ągo índa yiyiichįįhígi át'éego atł'ááh nástł'inii íishłaa, áádóó náánáła' diné éí bikáá'dóó ajootł'į́į́ł. Nidi háni'dii diné t'ááłá'í jinítínígo bikáá'dóó hazhó'ó da'jítł'in dooleełígíí éí ts'ídá bee ádaa ádahojilyą́ą doo.
Háálá Jesus Christ atł'ááh nástł'inii nilį́įgo ábi'diilyaa. Áko diné ła'da atł'ááh nástł'inii náánáłahgo át'éii doo hanáájótł'in át'ée da.
Diné ła' atł'ááh nástł'inii bikáá'dóó óola, béésh łigaii, tsé da'ílíinii deitł'in, náánáła' éí tsin, tł'ohda, ehégoda deitł'in.
Éí t'ááłá'í jinítínígo hanaanish béédahodoozįįł, háálá Christ beiníłką́ądi kǫ' bee bídahodínóotahgo béédahodoozįįł. T'ááłá'í jinítínígo hanaanish daazlį́į'ii kǫ' bee bídahodínóotah.
Diné ła'da atł'ááh nástł'inii bikáá'dóó adziztł'inígíí yidzíi'go éí hach'į' ni'doolyééł.
Nidi diné ła' éí adziztł'inígíí adíík'ą́ą'go éí yóó'i'doołdił, nidi bí t'éiyá yisdádoogááł, kǫ' biyi'góó ch'ízhníyá nahalingo jidoodzih.
Diyin God bikin bii' sohodizin danohłínígíí áádóó Diyin God biNíłch'i Diyinii nihii' hólónígíí, da' éísh doo nihił béédahózin da?
Diné ła' Diyin God bikin bii' sohodizin jííłchxǫ'go hó ałdó' Diyin God hodoołchxǫǫł. Háálá Diyin God bikin bii' sohodizinii diyin, nihí éí bikin bii' sohodizinii danohłį́.
T'ááká diné ła'da ádi'dódleeh lágo. Díí hoolzhishígíí biyi' diné ła' nihitahgi honisą́ jinízingo háni'dii doo áháshyą́ą da jidínóozįįł, áko índa Diyin God bits'ą́ą́dę́ę́' hódzą́ hwee hodooleeł.
Háálá nihokáá' dine'é bibee hódzáanii éí Diyin God binááł doo áháyą́ át'é. Diyin God bizaad bee ak'e'ashchíinii ání, Honiidzą́ daznízinii t'áá hó hanahagizígíí bee tsístł'ah jiikáahgo Diyin God áhósin.
Áádóó ánáádí'ní, Nihokáá' dine'é nitsídaakeesii t'áadoo nánídlínígóó Bóhólníihii bił bééhózin.
Éí bąą diné ła'da diné doo bee ádeijódlíi da dooleeł. Jó, t'áá ałtsoní danihíí':
Paul áádóó Apálas índa Peter éí nihíí' danilį́, nahasdzáán, iiná, aniné nidi, k'ad hólónígíí índa dahodooleełígíí éí t'áá ałtso danihíí',
áádóó nihí Christ bíí' danohłį́, índa Christ éí Diyin God yíí' nilį́.
Háni'dii Christ bá neiil'a'go, índa Diyin God yee na'nitinii doo bééhózin da yę́ę baa áhwiilyą́ągo nihaa nitsídaahkees le'.
Jó, kwe'é kót'é, diné bá aa áhojilyáanii éí hananit'a'í ha'ólíi dooleełgo bee haz'ą́.
Nidi nihí shaa nídadóoht'įįłígíí, doodaii' aa náhát'į́įgi shaa náhódóot'įįłígíí doo bik'ee nitseeshdáa da. T'áá shí nidi doo ádá nihodeest'áał da.
Háálá ha'át'íhída doo ákogi é'ét'éii doo ła' ádá shił bééhózin da, ákondi éidíígíí doo bee shohodiit'i' da éí doo dishníi da. Nidi Bóhólníihii éí shaa nídóot'įįł.
Éí bąą Bóhólníihii náádoodáłígíí t'ah doo baa hoolzhííshgóó t'áadoo aa nídaaht'į́įgo ándahoyo'aahí. Bóhólníihii nádzáago índa chahałheełdi ádajíít'įįdii yikáá' haidoonił índa t'áá hayi'ídi nidahodziz'áanii ííshjání íidoolííł. Áko éí bik'ehgo t'ááłá'í jinítínígo Diyin God haa haniih doo.
Shik'isóó, díí ádíshnínígíí éí shí índa Apálas beinísht'į́, nidi nihinahjį' ídahwiidooł'ááł biniyé ádíshní. Áko Diyin God bizaad bik'ehgo t'áadoo diné aghánídahohnihgo bee ádaa dahohniihí.
Háishą' náánáła' biláahdi ánít'éego ániilaa? Ha'át'íísh nee hólónígíí t'áadoo neílyáa da? Ła' neílyáago ha'át'éegoshą' t'áá ni shóisíníłt'e' nahalingo bee ádaa hó'niih?
T'áá íídą́ą́' diyin k'ehgo hwiih dasiidlį́į́' danohsin! T'áá íídą́ą́' diyin k'ehgo aa deet'áanii dasiit'įįd danohsin! T'áá nihídin naat'áanii k'ehgo nidanoht'áá lá ya'. T'áá aaníí nidanoht'áa dooleeł yę́ę laanaa, áko nihí ałdó' nihił nidaniit'áa dooleeł nisin.
Háálá daal'aadii daniidlínígíí akéédę́ę́' Diyin God ninihinínil nisin, diné nabidi'dootsiłjį' ninádeet'ánígi át'éego, diyingo nidaal'a'í índa nihokáá' dine'é t'áá ałtso t'óó danihidínóoł'įįł nahalingo bá ch'ínihi'dee'nil.
Nihí Christ yá naal'a'í daniidlį́; biniinaa doo ádahwiilyą́ą́góó bee nihaa nitsáhákees, nidi nihí aají éí Christ binahjį' dahonohsą́! Nihí doo danihidziil da, nidi nihí aají éí ayóó ádanihóodziil! Nihí aají éí nihaa daha'niih, nidi nihíjí danihiji'joodlá!
T'áá díí nihoolzhiizhíjį' dichin áádóó dibáá' daniidlį́; bee hadi'doo'níiłii nihee ádaadin; nídanihidi'nilts'in; nihighan ádaadin,
áádóó t'áá nihíla' bee yéego nideiilnishgo t'áá nihí ák'inideiildzil. Danihódziihii bá sodadiilzin; atídanihi'dil'į́įgo hada'ííníilní;
t'áá ádzaagóó nihaa dahane'go k'é nidahwiidle'go yádeiilti'. Díí jį́į́góó nihokáa'gi ts'iilzéí daniidlį́įgo nihaa nitsáhákees; t'áá ałtsoní bitł'ááshjání daniidlį́įgo nihaa nitsáhákees.
T'óó ádaa yádadínóohdzįįł éí doo biniyé nihich'į' ak'e'ashchíi da, nidi sha'áłchíní ayóó'óósh'níinii danohłį́įgo díí bee nihi'nishníihgo ak'e'ashchí.
Háálá azhą́ Christ yee nidanihinitinii doo jóołta' ánéelą́ą' da nidi, Christ bee nihizhé'é doo daałą́ą da, háálá shí átséedi hane' yá'át'éehii bee nihił dahweeshne'ígíí bąą Christ Jesus bee nihizhé'é sélį́į́'.
Áko shida'oł'į́į dooleełígíí baa nídanihooshkąąh.
Éí bąą Timothy, Bóhólníihii bee shiye' nilíinii, ayóó'óósh'níinii áádóó ba'ahódlíii nilį́įgo nihich'į' ííł'a'. Haash yit'éego Christ bee hinishnánígíí áádóó da'oodlání t'áá ałtsogóó áłah nídaadleehii bee na'nishtinígíí yéénihidiyoołnih biniyé nihich'į' ííł'a'.
Nihitahgóó ła' doo nihaazhdoogáał da dashó'níigo ádaa dadzódlí.
Nidi Bóhólníihii íinízin ládą́ą́' t'áá hahígo nihaa deeshááł, áko ádaa dadzódlíigo yee ayóó ádaalzaadígíí doo biniyé deesháał da, nidi ha'át'íí binahjį' dabidziilígíí shił bééhodoozįįł biniyé aadi deeshááł.
Háálá Diyin God bee bóhólníihgo bił haz'áanii éí doo t'óó saad t'éí át'ée da, nidi Diyin God bibee adziilii át'é.
Háidíígíishą' danohsin? Da' tsihałísh yishtį́įłgo nihaa deeshááł, doodaii' ayóó'ánihósh'níigo shá áhwiinít'į́'ígo daats'í nihaa deeshááł?
Nihitahgóó na'ageh bee tsi'na'aldeehgo baa dahane' lá, doo da'oodlání bitahgóó nidi doo ákódahooníił da; jó, diné ła' hazhé'é be'asdzą́ą́ hwe'asdzą́ą́ ájiilaa ha'ní.
Ákondi éí bee nihe'ádadílááh! Bąąh danihíni'go yá'át'éeh doo nít'éé', jó, diné aghahojíltínígíí nihitahdóó ats'áhodi'doolt'eeł.
Háálá shí doo aadi naasháa da nidi, hóónááł nahalingo baa nitsískees, áko diné aghahojíltíinii ájíít'įįdígíí t'áá íídą́ą́' bee haa nísíst'įįd.
NihiBóhólníihii Jesus Christ bízhi' binahjį' haa nísíst'įįd. Áko áłah soolį́į'gi nihitah honishłǫ́ nahalingo nihiBóhólníihii Jesus Christ bibee adziilii nihił hólǫ́ǫgo,
éí diné bits'íís bich'į' nahodiyoo'naał biniyé Séítan baa dahodidooh'ááł, áko Bóhólníihii Jesus beiníłką́ądi hwii' sizíinii doodzih.
Bee ádaa dahoh'niihígíí éí doo beełt'ée da! Da' doósh nihił béédahózin da, díík'ǫsh áłch'į́į́dígo taos'nii' t'áá át'é yiniisoł?
Díík'ǫsh éí bąąhági át'éii nahalin, áko éí nahjį' kódaahłééh, áko taos'nii' ániidíii díík'ǫsh t'áágédígíí nidahonohłingo bąąhági át'éii nihitah ádin dooleeł. Háálá Christ atis'adeesdzáago bee bééhániihgo dibé yázhí nááhániihii nihá nilį́įgo nááhaaznii'.
Éí bąą haa'íshą' bááh díík'ǫsh t'áá shiidą́ą'dii bił ályaii t'áadoo bił anída'iilzįįhgo ninádahwiidlaahí, háálá díík'ǫsh t'áá shiidą́ą'diígíí éí áká naat'á áádóó doo yá'áshóonii yaa halne', nidi díík'ǫsh t'áágééd bááh ályaii éí t'áádóo nídí áádóó t'áá aaníinii yaa halne', áko éigi át'éego ninádahwiidlaah doo.
Na'ageh yee tsi'nidaakaii t'áadoo bił ałtaołdeehí, nihidishníigo nihich'į' naaltsoos íishłaa ni'.
Ákondi doo da'oodlání na'ageh yee tsi'naaldeehii, doodaii' adádanoolníinii, doodaii' t'áá ádzaagóó nidahagizii, doodaii' e'elyaii yich'į' nidahałáii doo bił ałtaołdeeh da dooleełígíí doo ááhdishníi da, háálá nihokáá'dóó hahidoohkahgo doo bohónéedzą́ą da.
Nidi k'ad nihich'į' bee ak'e'ná'áshchíigo ááhdishníinii éí t'áá háiida ak'is jílį́įgo oodlání bee ho'dééji'ii na'ageh bee tsi'njigháago hwééhoozinii éí t'áadoo hoł ałtaołdeehí doo, adázhnoolníinii, doodaii' e'elyaii bich'į' nahojiłáii, doodaii' ajódziihii, doodaii' ajidláanii, doodaii' t'áá ádzaagóó nahodzigizii ałdó' dooda. Ákódaat'ínígíí nidi t'áadoo bił da'ohsání.
Shíshą' ha'át'íí biniyé doo oodlání danilíinii beinísht'į́į dooleeł? Nihíyee' oodlání danilíinii baa nídaaht'į́.
Diyin God éí doo oodlání danilíinii yeinít'į́. Áko nihitahdóó diné bąąhági ájít'ínígíí nahjį' háádahodoołt'eeł.
Nihí ła' oodlání danohłíinii, nihik'is ła' bił ałch'į' saad dahonoł'į́įgo ándahwii'aahii doo da'oodlání danilíinii baa dadidooh'áałgoósh doo hódzą' bee ádadoohnííł? Nidi da'oodlání baa dahidoh'aah.
Diyin God bidiyį́į́' nihokáá' dine'é yaa nídadóot'įįłígíísh doo nihił béédahózin da? Áko nihokáá' dine'é baa nídadóoht'įįłgo kóníshéhégo haz'ánígíí baa nídadóoht'įįłgi nidiísh bi'oh danooł'ą́?
Jó, diyingo nidaal'a'í nidi baa nídadíit'įįłígíísh doo nihił béédahózin da? K'ad iiná bídadéét'i'ii baa nídaaht'į́įgo bídeínóhhah.
Áko díí iiná bídadéét'i'ii baa nídadóoht'įįłgo, ha'át'íí biniyé oodlání doo yada'óolíí' át'éii baa dahidoh'aah?
Díí bee nihich'į' hahasdziihígíí binahjį' ádaa yádadínóohdzįįł. Da' diné hóyáanii Christ yee ak'is nilíinii yá k'ééhodoołdǫǫłiísh doo ła' nihitah naagháa da?
Nidi oodlání nohłį́įgo éí doo oodlání ánihwii'aahii nilíinii náánáła' oodlání nilíinii nihá yaa nídóot'įįłgo biniyé bich'į' nidahoh'éésh.
K'ad nidi naaltsoos ahee nidahołtsóosgo ts'ídá doo ákǫ́ǫ́ ádaaht'į́į da. Ha'át'éegoshą' doo hanii háni'dii t'óó bąąhági ádanihi'dil'į́į da? Ha'át'éegoshą' doo hanii háni'dii t'óó nihida'ídleeh da?
Nidi t'áá nihí doo ákǫ́ǫ́ ádaaht'į́į da, nihik'isóó nidi binda'ohło'!
Doósh nihił béédahózin da? Doo ákogi ádaat'éii Diyin God bee bóhólníihgo bił haz'áanii ts'ídá doo bíí' dadooleeł da. Éí bąą t'áadoo yóó'adanihinii'áhí: na'ageh bee tsi'dajíkáahii, e'elyaii bich'į' nidahojiłáii, dazhdiléii, hats'íís bee adádazhnoolníinii, diné t'óó baa yáhásingo t'áá hó ahaa ninájíldeehii,
doodaii' dazhni'įįhii, adádazhnoolníinii, da'jidláanii, da'dzódziihii, aghada'jii'níiłii éí Diyin God bee bóhólníihgo bił haz'áanii łá'í nidi doo hóó' dadooleeł da.
Áko łah nihí ła' ákódanoht'éé nít'éé'. Nidi nihibąąhági át'éii nihąąh tánásgiz, Diyin God bich'į' nihi'doolzį́į́', índa Bóhólníihii Jesus bízhi' bee áádóó nihiDiyin God biNíłch'i Diyinii bee ts'ídá t'áá ákogi ádanoht'éego nihá ha'oodzíí'.
T'áá ałtsoní bee shá haz'ą́ą nidi, doo t'áá ałtsoní shá yá'át'éeh da. T'áá ałtsoní bee shá haz'ą́ą nidi, doo ła' binaalte' deeshłeeł da.
Ch'iyáán éí abid bá át'é índa abid éí ch'iyáán bá át'é, jiníi nidi Diyin God éí t'áá áłah íidoołdįįł. Áko lą́ą hats'íís éí na'ageh bee tsi'adoodááł doo bá át'ée da, nidi Bóhólníihii bá át'é, áádóó Bóhólníihii éí hats'íís bee bóhólnííh.
Diyin God éí Bóhólníihii néidiisá, áko nihí ałdó' bibee adziilii yee náánihididoołjah.
Danihits'íís Christ yee hadít'éii danilínígíísh doo nihił béédahózin da? Da' ákoósh shits'íís Christ yee ádíhólníhígíí nahjį' nidideesh'áałgo ałjiłniida yee ádíhólníihgo baa dideesh'ááł? Ts'ídá dooda lą́ą!
Da' doósh díí nihił béédahózin da, ła' ałjiłnii bił jiináago éí bił ats'íís t'ááłá'íígíí jileeh? Háálá Diyin God ání, T'ááłá'í ats'íís jidooleeł.
Nidi Bóhólníihii bizhdiiyáago baa ázhdeet'ánígíí éí bił łá'í dzizlį́į́'.
T'áadoo na'ageh bee tsi'naohkaií. Bąąhági ájooníłígíí ła' hats'íís doo bídadéét'i' da, nidi na'ageh bee tsi'joogáałgo hats'íís bihozhdidoołt'ih.
Diyin God éí Níłch'i Diyinii nihainíł'a', áko nihits'íís éí Níłch'i Diyinii yii' hináago bikin bii' sohodizin át'éegoósh doo nihił béédahózin da? Doo t'áá ádíí' danohłį́į da,
háálá ayóó át'éego ílį́įgo nihik'é niná'ílyá. Éí bąą nihits'íís bee Diyin God yee ayóó át'éii yit'íní ádoohłííł. [Nihii' sizíinii ałdó' bee Diyin God yee ayóó át'éii yit'íní ádoohłííł, jó, nihits'íís áádóó nihii' sizíinii Diyin God bí.]
K'ad t'éiyá bee ak'eda'shoołchíinii baa nídéesht'įįł: diné t'áadoo asdzání bił ahaa nijit'aashígo há yá'át'ééh.
Nidi doo adázhdínóolniiłígíí biniinaa diné t'ááłá'í jinítínígo t'áá hó hwe'asdzą́ą́ dahólǫ́ǫgo yá'át'ééh, áádóó asdzání t'ááłá'í jinítínígo t'áá hó hahastiin dahólǫ́ǫgo yá'át'ééh.
Ahastiin jílíinii hwe'asdzą́ą́ bíni' bi'jósingo baa ninájídaah doo, t'áá ákót'éego ałdó' e'asdzą́ą́ jílíinii hahastiin bíni' bi'jósingo haa ninádaah doo.
Háálá e'asdzą́ą́ jílíinii doo t'áá ádíighahígo hats'íís bee hóhólníih da, nidi hahastiin ałdó' bee bóhólnííh; t'áá ákót'éego ałdó' ahastiin jílíinii doo t'áá ádíighahígo hats'íís bee hóhólníih da, nidi hwe'asdzą́ą́ ałdó' bee bóhólnííh.
T'áadoo ałch'į' ádaa danohchį'í, t'áá hazhó'ó t'áá haada nízahjį' sodidoołzįįłgo biniyé bee ahadi'dooht'ááł, áádóó índa ałt'áádooht'ash, áko doo hada'íínółnínígíí biniinaa níłch'i bida'iiníziinii binanit'a'í Séítan wolyéii nihídínóotahígíí doo bá ashja doohłíił da.
Nidi éidíígíí doo bee haz'áanii bik'ehgo ádíshníi da, nidi díí bee nanihinishtingo ádíshní.
Diné t'áá ałtso shígi ádajít'ée laanaa nisin. Nidi diné t'ááłá'í jinítínígo Diyin God há íinízinii bik'ehgo dajiináa doo, ła' shígi át'éego, áádóó náádaała' hwe'asdzą́ą́ dahólǫ́ǫgo dajiiná.
Áko doo da'ayéhígíí áádóó asdzání bąąh ádahasdįįdii ábidishní, Shí t'áá sáhí naasháhígi ádajít'éego há yá'ádaat'ééh nisin.
Nidi doo hada'jólnínígíí éí hwe'asdzą́ą́ dahólǫ́ǫ́jí há yá'át'ééh, háálá adáhonooní hayi' dahodiłidjí éí doo há yá'át'éeh da.
Nidi da'ayéhígíí t'éiyá k'ad kót'éego bá haasdziih, nidi shí dooda, Bóhólníihii éí haadziih, éí e'asdzą́ą́ jílíinii hahastiin doo yóó'azhdidoo'áał da,
nidi yóó'azhdíí'ą́ągo doo hánáá'doogeh da, doodaii' bił k'é ná'ahizhdidoo'niił, áádóó ahastiin jílíinii hwe'asdzą́ą́ doo yóó'azhdidoo'áał da.
K'ad éiyá shí bee nitséskeesígíí náádaała'ígíí bee bich'į' haasdziih, díí Bóhólníihii doo bits'ą́ą́dę́ę' da: ak'is jílíinii ła' éí hwe'asdzą́ą́ doo oodląąhgóó, nidi bił dzizkéego bił yá'át'éehgo, hwe'asdzą́ą́ doo yóó'azhdidoo'áał da.
Asdzání jílíinii ła' éí hahastiin doo oodląąhgóó, nidi bił jiinánígíí bił yá'át'éehgo, hahastiin doo yóó'azhdidoo'áał da.
Háálá ahastiin doo ajoodlánígíí hwe'asdzą́ą́ oodlánígíí binahjį' diyingo ats'áho'deeltį́į doo, t'áá ákót'éego e'asdzą́ą́ doo ajoodlánígíí hahastiin oodlánígíí binahjį' diyingo ats'áho'deeltį́į doo. Doodago éí ha'áłchíní danilíinii doo da'oodlání ba'áłchínígi ádaat'ée doo, nidi k'ad éiyá diyingo ats'á'nil.
Nidi doo oodlání nilíinii yoodeeshááł nízingo háni'dii yoodighááh, kwe'é haz'ą́ągi ak'is oodlání nilíinii, doodaii' alah oodlání nilíinii doo bóho'diistł'ǫ́ǫ da. Háálá Diyin God éí, Hózhǫ́ǫgo ahił dahinohná, nihidííniid.
E'asdzą́ą́ oodlání nílíinii, niniit'aa daats'í nahastiin yisdádooltééł. Da' éísh doo nił bééhózin da? Ni ałdó', ahastiin oodlání nílíinii, niniit'aa daats'í ne'asdzą́ą́ yisdádooltééł.
T'ááłá'í jinítínígo Diyin God háká ádííniid yę́ędą́ą́' Bóhólníihii hataadeideez'ánígíí bik'ehgo dajiináa doo. Ákót'éego da'oodlání áłah nídaadleehgóó t'áá ałtsogo bee hoséł'ą́.
Diné éí Diyin God háká ádííniid yę́ędą́ą́' t'áá íídą́ą́' hąąh náhineeshgizhgo, éí hąąh náhineeshgizhígíí háni'dii doo k'éézh'doołchxǫǫł da. Háká ádííniid yę́ędą́ą́' doo hąąh náhineeshgizh dago, éí háni'dii doo hąąh náhidínóolgish da.
Ąąh náhinilgish éí t'áadoo nilíní da, índa doo ąąh náhinilgish ałdó' t'áadoo nilíní da, nidi Diyin God yee has'áanii bik'eh hól'į́ t'éiyá ílį́.
T'ááłá'í jinítínígo Diyin God háká ádííniid yę́ędą́ą́' ádajít'éé nít'é'ígi éí bíni' t'áá ákódajít'ée doo.
Da' naalte' nahaaznii'ii nílį́įgoósh níká áhodoo'niid? Éísh bik'ehdii, nidi néédidoochiłgo ná ashja'iilaa ládą́ą́' bíni'dii néédíchííd.
Naalte' nahaaznii'ii nilį́į nidi Bóhólníihii háká ániihgo éí Bóhólníihii béidííchidii jileeh. T'áá ákót'éego diné doo naalte' nahaaznii'ii nilíinii bíká áhodoo'niidii éí t'áá aaníí Christ yíí' yileeh.
Jó, ayóó át'éego nihik'é niná'ílyá, áko t'ááká diné doo yá'át'éehii yich'į' nihił'áago bida'oohłe' yíila'.
Shik'isóó, t'ááłá'í nootínígo t'áá Diyin God nihíká ádííniidą́ą́' ádanoht'é yę́ęgi át'éego áhánígo bił dahonohłǫ́ǫgo áda'díínółzin.
K'ad doo da'ayéhígíí bił haz'ą́ągi baa nídéesht'įįłgi Bóhólníihii doo yee shá has'ą́ą da, nidi Bóhólníihii shaa a'ááh nízinii binahjį' sha'ahódlíigo beinísht'į́.
K'ad nihich'į' nidahwiiłnánígíí biniinaa diné t'áá ájít'éhígi át'éego nijigháago há yá'át'ééh nisin.
Ne'asdzą́ą́ hólǫ́ǫgo yóó'adideesh'ááł t'áadoo níníziní. Asdzání nee ádingo t'áadoo she'asdzą́ą́ hodooleeł níníziní.
Nidi asíníyehgo doo bąąhági íinidzaa da, áádóó ch'ikę́ę́h nilíinii diné bee hazlį́į'go éí doo bąąhági ádzaa da. Nidi da'ohéehii nihich'į' nidahwii'náa dooleełígíí bits'ąą nihaa hą́ą́h nisin.
Shik'isóó, ááhdishníinii éí díí, koshídę́ę́' hadziih, áko k'ad kodóó be'asdzą́ą́ dahazlį́'ígíi nidi, t'óó doo be'asdzą́ą́ dahólǫ́ǫ da nidahalingo dahináa doo,
áádóó daachaígíí t'óó doo daacha da nidahalin doo, áádóó bił dahózhónígíí t'óó doo bił dahózhǫ́ǫ da nidahalin doo, áádóó nida'iiłniihígíí t'óó doo bee dahólóní da nidahalin doo,
áádóó nihokáa'gi dahólóonii chodayooł'ínígíí doo chodayooł'į́į da nidahalingo dahináa doo. Háálá díí nihokáá' áhoot'éhígíí bił yóó'ahodoogááł.
T'áadoo ádił nídahodołchiłí doo nihósh'ní. Diné doo ayéhígíí Bóhólníihii bá na'anish yíneedlį́įgo haash yit'éegoda yił hóshǫ́ǫ dooleełgo yaa nitsíkees,
nidi ajiyéhígíí éí nihokáá' bił nidahazt'i'ii bízhneedlį́įgo haash yit'éegoda hwe'asdzą́ą́ bił hojíshǫ́ǫ dooleełgo baa nitsídzíkees,
áádóó ałdó' asdzání ajiyéehii índa asdzání doo diné bee haleehii ał'ąą át'éego hayi' honít'i'. Asdzání doo ajiyéehii éí Bóhólníihii bá na'anish bízhneedlį́įgo hats'íís índa hwii' sizíinii t'áá áłah diyin dooleełgo baa nitsídzíkees, nidi asdzání éí diné hwee hólóonii haash yit'éegoda hahastiin bił hojíshǫ́ǫ dooleeł biniyé nihokáá' bił nidahazt'i'ii bízhneedlį́įgo baa nitsídzíkees.
Díí nihá yá'át'éeh dooleeł biniyé ádíshní, nihidínéeshtł'ah biniyé éí dooda. Nidi beełt'éego índa t'áadoo nihiníłtł'aaígóó Bóhólníihii bá nidaał'a'go ánihideeshłííł biniyé ádíshní.
Diné ła'da, hatsi' t'ah doo diné bee haleehii doo la' ákwii bich'į' ánísht'ée da jinízingo áádóó bá'doogeh yilááh níísą́ągo, áko ts'ídá bá'doogehgo, bíni'dii íinízinígíí bá bizh'doolíiłgo bíni'dii bá'iigeh, éí doo bąąhági át'éii át'ée da.
Nidi diné ła' doo bił na'ii'náanii, t'áá íinízinígíí yik'ehgo ádooníiłgo bóhólníihgo, t'áá bijéí tł'ááhdę́ę́' shitsi' t'ah doo diné bee haleehii doo bá'doogeh da niizį́į'ii, éí yá'át'éehgi ádoonííł.
Áko bitsi' t'ah doo diné bee haleehii bíni'dii bá'doogeh niizį́į'ii éí t'áá ákogi ádoonííł, nidi hatsi' doo bá'doogeh da jiniizį́į'ii éí t'ah aláhídi át'éego yá'át'éehgi ázhdoonííł, áko t'áá ájíłah t'áá ákogi ázhdoonííł.
E'asdzą́ą́ jílíinii hahastiin ni'níłdįįd bijį́įjį' bíí' jílį́. Nidi hahastiin hats'ą́ą́' daaztsą́ągo béédoochidii jileeh, áko t'áá hó jinízinígíí bił ahaa náázhdoot'ash, nidi Bóhólníihii íinízinii bik'ehgo t'éiyá.
Nidi diné t'áágééd nijigháago éí t'ah aláhídi át'éego hoł hózhǫ́ǫ dooleeł nisin. Áádóó shí ałdó' Diyin God biNíłch'i Diyinii shee hólǫ́ nisingo ádíshní.
K'ad éí eda'alyaii bich'į' ch'iyáán náádahaaznii'ii beinísht'į́. T'áá áníiltso ił ééhózinii nihee hólǫ́ǫgo béédahoniilzin: ił ééhózinii éí bee ádaa dahoji'niih, nidi ayóó'ó'ó'ní t'éí bee daznéeséeh doo.
Diné ła'da shił ééhózin lą́ą jinízinii hoł bééhodoozįįł yę́ę t'ah doo t'áá yíní át'éegi hoł bééhoozįįh dago át'é.
Nidi t'áá háiida Diyin God ayóó'áyó'níigo t'áá éí Diyin God bééhósin.
Áko eda'alyaii bich'į' ch'iyáán náádahaaznii'ii yidą́ą́jí baa náánéinísht'į́. Eda'alyaii éí ts'ídá t'áadoo nilíní da, nidi Diyin God t'éiyá t'ááłá'í hólǫ́ǫgo nihił béédahózin.
Háálá diné ádeinízingo éí yá'ąąshdi, doodaii' nahasdzáán bikáa'gi diyin daolyéhígíí t'óó adahayóí áádóó bídahólníihii dabidi'nínígíí ałdó' t'óó adahayóí dahólǫ́ danízin.
Nidi nihí nihił béédahózingo Diyin God t'ááłá'í hólǫ́, éí aTaa', t'áá ałtsoní bits'ą́ą́dóó hólóonii áádóó t'áá éí bá dahinii'ná. Áádóó Bóhólníihii t'ááłá'í hólǫ́, Jesus Christ wolyéii, éí bee t'áá ałtsoní dahólǫ́ índa t'áá éí bee dahinii'ná.
Nidi diné doo t'áá ałtso éí bił béédahózin da. Ła' díí jį́įdi eda'alyaii yídaneesdinígíí biniinaa e'elyaii bich'į' ch'iyáán nááhaaznii'ii át'é t'ahdii danízingo deiyą́, áko t'áá íídą́ą́' doo ál'į́į da danízin nidi ádayoolíiłgo bąą t'ą́ą́' anídabii'nííł.
Nidi ch'iyáán deiidánígíí éí doo Diyin God hólǫ́ǫjį' áhánígo yich'į' kóhodoolíił da. Azhą́ ch'iyáán doo deiidą́ą da nidi, doo a'ohgo nihaa nitsíkees da, doodaii' deiidą́ą nidi éí doo t'ah aláhídi ániit'éego ánihidi'doolníił da.
Nidi bi'oodlą' doo dabidziilii doo dadínóołtł'ahígíí bąą nihá ashjada'ósin nidi bits'ąą ádaa ádahołyą́.
Háálá ni, díí t'áá ałtso nił bééhózingo, e'elyaii bich'į' nahadlá bá haz'ą́ą́ góne' ííníyą́ą'go diné ła'da bi'oodlą' t'ah doo yiłdziłígíí niiłtsą́ągo éí eda'alyaii bich'į' ch'iyáán náádahaaznii'ii yidooyį́įłgi bił t'áá áko ádíílííł.
Áko shił ééhózin nínízinígíí bąągo nik'is bi'oodlą' doo bidziil daígíí Christ bá daaztsánígíí t'ą́ą́' anídootłish.
Áko Christ bee nihik'isóó danilíinii doo hózhǫ́ bił éédahózinígíí t'ą́ą́' anídínóodahgo ádadoohłííł, áko éí bee bich'į' nida'iyohsííh, áádóó Christ ałdó' bich'į' nida'iyohsííh.
Áko eda'alyaii bich'į' ch'iyáán náádahaaznii'ii yishánígíí biniinaa shik'is t'ą́ą́' anáátłizhgo ts'ídá yoołkááłgóó éí ch'iyánígíí doo náádeeshdį́įł da, áko shik'is doo shiniinaa t'ą́ą́' anídootłish da.
Da' doósh Jesus Christ bá yil'aadii nishłį́į da? Da' doósh t'áá aaníí doo shohodiit'i' da? Da' doósh t'áá aaníí Jesus Christ nihiBóhólníihii yiiłtsą́ą da? Da' doósh nihí Bóhólníihii bee shinaanish danohłį́į da?
Ła' shį́į́ doo yil'aadii nishłį́įgo shaa nitsídaakees da, nidi nihí éí nihich'į' yil'aadii nishłį́įgo shaa nitsídaahkees. Háálá yil'aadii nishłį́įgo Bóhólníihii bá dahinohnánígíí bee shá bee ééhózinii danohłį́.
Shaa nídaat'į́įgo hadasisidígíí bich'į' bee ák'ihadideesdzihgo ádíshní,
Deeshį́łígíí índa deeshdlį́łígíí shaa doolyéełgo doósh bee shá haz'ą́ą da?
She'asdzą́ą́ hólǫ́ǫgo oodlání nilį́įgo bił tádísh'aash dooleełgoósh doo bee shá haz'ą́ą da, t'áá ła' daal'aadii áádóó Bóhólníihii bik'isóó danilíinii índa Peterda éí ákódaat'ínígi át'éego?
Da' Bárnabas índa shí naanishísh t'éiyá bee ák'ineiildzil doo?
Jó, siláo nilíinii doo t'áá bí yik'é asłáago naabaah da. Ch'il na'atł'o'ii k'éididléehii bineest'ą' néídį́įh łeh. Na'niłkaadii na'niłkaadgo yits'ą́ą́dóó abe' yidlą́ą łeh.
Díí t'áá diné ádaat'ínígíí bik'ehgo ádíshní. Da' bee haz'áaniísh ałdó' doo t'áá ákóníi da?
Bee haz'áanii Mózes baa deet'áanii biyi' bee ak'e'ashchį́įgo ání, Béégashii éí tł'oh naadą́ą́' haił'éesgo t'áadoo bíchį́į́h bąąh nida'sooł'ání. Diyin God daats'í béégashii t'éiyá yaa nitsíkeesgo ádííniid?
Éí doodago nihaa nitsíkeesgo daats'í ádííniid? Aoo', nihá yá'át'ééh biniyé bee ak'e'ashchį́. Jó, dá'ák'ehgi nihwiiłdlaadii nídí'nóołt'į́įłgo bił chohoo'į́įgo yinaalnish dooleeł, áádóó adoołhałii hééł í'doolíiłgo bił chohoo'į́įgo yinaalnish dooleeł.
Diyin God bits'ą́ą́dóó hane' yá'át'éehii nihitahgóó baa dahwiilne'go nihijéí biyi' k'idadiilyáago, nihí nihee dahólóonii bee nihíká anídoohjahgoósh doo bee nihá haz'ą́ą da?
Ła' bee bá nahaz'ánígíí bik'ehgo bíká anáhjahgo, da' nihíísh doo t'ah aláhídi bee nihá haz'ą́ą da? T'áá áko nidi díí kót'éego bee nihá haz'áanii t'áadoo nihits'ą́ą́' chodeisiil'įįd da, nidi Christ baa hane' yá'át'éehii doo dadíníiltł'ah da biniyé t'áá ałtsoní t'óó bééda'ii'nííh nít'éé'.
Kin bii' sohodizin góne' nidaal'a'ii t'áá áádóó bich'iyą' nishódayoołt'eehgo, áádóó ałdó' Diyin God bich'į' diné yá nááda'iiłniihii éí náádahaaznii'ii łahjį' bíí' nidahaleehgo, da' éísh doo nihił béédahózin da?
T'áá ákót'éego ałdó' hane' yá'át'éehii yaa dahalne'ii éí yaa dahalne'ígíí bits'ą́ą́dóó ada'dilnah doogo Bóhólníihii yee nihoní'ą́.
Nidi díí kót'éego bee shá haz'ánígíí doo ła' choiséł'įįd da, doo nidi shá ákódazhdoolííł biniyé bee ak'e'ashchį́į da. Háálá bee shaa hodzosdli'ígíí doo nahjį' nididoot'ááłgóó biniinaa dadeestsaałjígo nidi aláahgo shił t'áá áko.
Hane' yá'át'éehii baa hashne'ígíí éí binahjį' ádaa hash'niih dooleełii t'áá shá ádin, háálá t'áá ákónéehee ásht'į́. Áko hane' yá'át'éehii doo baa hashne'góó dooládó' doo hojooba' ájínínígi ánísht'ée da doo!
Háálá díidí t'áá shíniik'eh baa naasháago bik'é shich'į' ni'iilyée doo. Nidi doo t'áá shíniik'eh baa naasháa dago, jó, hane' yá'át'éehii baa hashne' dooleełígíí bee sha'ahoosdlíí'.
Áko ha'át'íishą' bik'é shich'į' ni'iilyée doo? Díí lą́ą: hane' yá'át'éehii baa hashne'go t'áá jíík'e baa hashne', áko hane' yá'át'éehii baa hashne'ígíí bik'é shich'į' azláa dooleełgo bee shá haz'ą́ą nidi t'áá jíík'e baa naashá.
Azhą́ diné doo ła' bá naash'a' da nidi, diné lą'í Christ deidoodląąłgo bíni' bá ádahashłééh biniyé t'áá ałtso bá naash'a'go í'diishyaa.
Jew dine'é éí Christ deidoodląąłgo bíni' bá ádahashłééh biniyé t'áá bígi át'éego í'diishyaa; azhą́ shí bee haz'áanii Mózes baa deet'áanii doo yiyaa naatłizhii nishłį́į da nidi, éí bee haz'áanii yiyaa nandeehígíí Christ deidoodląąłgo bíni' bá ádahashłééh biniyé t'áá bígi át'éego í'diishyaa.
Doo Jew dine'é danilíinii éí bee haz'ánígíí doo yiyaa sinilii, Christ deidoodląąłgo bíni' bá ádahashłééh biniyé t'áá bígi át'éego í'diishyaa. Jó, bee haz'áanii Mózes baa deet'áanii shee hólǫ́, nidi Christ yee has'áanii t'áá aaníí biyaa naashtłizh.
Bi'oodlą' doo dabidziilígíí Christ yéego dayoodlą́ą doo biniyé bíni' bá ádahashłéehgo t'áá bígi át'éego doo shidziilgóó í'diishyaa. T'áá ałtsojį' t'áá ádzíłtso t'áá ha'át'éhígoda ła' Christ yisdádahodiyoonił biniyé t'áá hó ádajít'éhígi át'éego í'diishyaa.
Hane' yá'át'éehii hoł béédahodoozįįł biniyé, áádóó hane' yá'át'éehii bee ak'ihojidlíii hoł ałts'ą́ą́' da'nisk'iiz doo biniyé díí t'áá ałtso baa naashá.
Da' doósh nihił béédahózin da, ałghadikáahii t'áá ałtso deiltih, nidi t'ááłá'í honiłnéehii yoosbáanii bailyééh? Áko wołí bee daołtéehgo woobįįhii deidoołbįįł.
Nídeiltihii t'ááłá'í nítínígo t'áá ałtsojį' ádaa áháyą́ yee nida'ádínítaah. Éidí woobįįhii ádoodįįłii bee dahodooleeł yiniyé ádaat'į́, nidi nihí woobįįhii hool'áágóó hólóonii biniyé ádeiit'į́.
Áko doo t'óó dzólníígóó yishwoł da, áádóó adziists'inígíí doo t'óó dzólníígóó adziists'in da.
Nidi shits'íís doo shik'eh didlį́į da doo biniyé ts'ídá t'áá íiyisí shik'eh hół'į́įgo íínísin, áko diné náádaała' hane' yá'át'éehii bee bił nidahosisne'dóó bik'ijį' doo shidí'nóodzįįłígíí éí dooda.
Shik'isóó danohłíinii, díí nihił béédahózin doo nisin, jó, éí danihizhé'é yę́ę t'áá ałtso k'os biyaa tázhdínééh nít'éé', áádóó t'áá ádzíłtso t'áadoo há nantł'aígóó tónteel bii' ch'ízhníná.
Áádóó t'áá át'é Mózes bikéé' jookah dooleełgo k'os bee índa tónteel bee dabi'doolzį́į́'.
Áádóó t'áá ádzíłtso Diyin God bits'ą́ą́dóó t'ááłá'í ch'iyáán dílyinígíí dajííyą́ą́'.
Áádóó t'áá ádzíłtso Diyin God bits'ą́ą́dóó t'ááłá'í tó dílyinígíí dajoodlą́ą́'. Jó, tsé dílyinígíí biyi'dóó tó háálį́įgo dajoodlą́ą'ii éí Christ át'į́, éí t'áá áłahjį' hoł hólǫ́ǫ́ nít'éé'.
Azhą́ ákót'ée nidi k'asdą́ą́' t'áá ádzíłtso Diyin God doo bił dahojííshǫǫd da, áko éí halgaigi áho'disdįįdgo t'áá ákǫ́ǫ́ nihizhdél'á.
Áko díidíígíí bee nihida'iisnii' biniyé ákódaadzaa, doo yá'ádaat'éehii yidádanoolníí nít'éé' yę́ęgi át'éego doo ádaniit'ée da doo biniyé.
T'áadoo eda'alyaii bich'į' nidahohłáhí. Jó, ła' éí eda'alyaii yich'į' nidahasá; t'áá Diyin God bizaad bee ak'e'ashchíinii ánínígi át'éego, Diné dineezbingo da'ííyą́ą́' áádóó da'oodlą́ą́' índa tsi'deeskaigo e'elyaii yich'į' nidahałáago ida'niilzhiizh.
Ła' na'ageh yee tsi'dadeeskaigo biniinaa t'áá ła'a jį́ naadįįtáadi mííl yilt'éego daneezná, áko nihí t'áadoo na'ageh bee tsi'ndeiikaií doo.
Ła' Bóhólníihii nayídanitaahgo biniinaa tł'iish nabistseed, áko nihí t'áadoo Bóhólníihii nabídaniitaahí doo.
Ła' saad dahółǫ́ǫgo biniinaa diyingo naal'a'í na'ałtseedii nilį́įgo ábísdįįd, áko nihí t'áadoo saad dahonohłóní doo.
Jó, díidíígíí t'áá ałtso diné náádaała' bida'ílnííh biniyé ádabi'dool'įįd, áádóó nihí bee nidanihidi'nitin biniyé bee ak'eda'ashchį́, háálá nihí díí hoolzhishígíí k'adę́ę bił niit'éehii daniidlį́.
Éí bąą bíni'dii t'áá háiida oodlą́ bee sézį́ jiniizį́'ígíí ádaa áhojilyą́ą doo, áko doo t'ą́ą́' anízhdootłish da.
Bee na'íhonitaah diné t'áá ałtso bich'į' ááníiłii t'éiyá bee naníhodi'nitaah, nidi Diyin God éí ba'ahódlí, áko éí bídanooł'áanii biláahdi nanihíhodínóotahgi doo yee has'ą́ą da, nidi na'íhonitaah t'áá bił ch'íhonít'i'go nihá íidoolííł, áko bídanooł'ą́ą doo.
Éí bąą, ayóó'ánihósh'níinii, eda'alyaii bich'į' nahadlá bits'ánóhjeeh.
Diné dahóyáanii bich'į' yáti'ígi át'éego nihich'į' yáshti'; beinísht'ínígíí baa nitsídaahkees.
Díí doodlį́įłii bee ak'ihojidlíii Diyin God bich'į' baa ahééh daniidzinii, da' éísh doo Christ bidił ałts'ą́ą́' da'niilk'iizgo bee łá'í daniidlį́į da? Bááh nidahiitíhígíí, da' éísh doo Christ bits'íís ałts'ą́ą́' da'niilk'iizgo bee łá'í daniidlį́į da?
Jó, bááh t'ááłá'í si'ánígíigi át'éego nihí t'óó ahonii'yói nidi, Christ bee ats'íís t'ááłá'íígíí daniidlį́, háálá t'áá áníiltso éí bááh t'ááłá'íígíí ałts'ą́ą́' da'niilk'iizgo nídeiidį́į́h.
Ízrel dine'é baa nijikaígíí baa nitsídaahkees; jó, éí náádahaniihii dajiyánígíí bikáá'dóó náá'iiniihgi nahadláhígíísh doo ałts'ą́ą́' da'jíłk'iiz da?
Ákoshą' ha'át'íí ááhdishní? Da' eda'alyaiísh diyin ádaat'é? Da' bich'į' náádahaniihiísh t'áá yą́ą́h nilį́?
Dooda lą́ą! Díí ááhdishní, Diyin God doo dayoodláanii náádayiiłniihígíí éí níłch'i bida'iiníziinii yich'į' náádayiiłniih, Diyin God bich'į' éí dooda. Áko níłch'i bida'iiníziinii t'áadoo bił ahił danohdlíní doo, nihósh'ní.
Bóhólníihii bibee adlání bee da'ohdlą́ągo níłch'i bida'iiníziinii bibee adlání doo bee da'oohdlą́ą́' át'ée da. Bóhólníihii bidiyingo adą́ daahsą́ągo níłch'i bida'iiníziinii bibikáá'adání bikáa'gi doo da'oohsą́ą́' át'ée da.
Da' ákoósh Bóhólníihii oołch'į́įdgo ííníilzin? Da' bíísh biláahgo nihidziil?
T'áá ałtsoní bee shá haz'ą́ą nidi doo t'áá ałtsoní shá yá'át'éeh da. T'áá ałtsoní bee shá haz'ą́ą nidi doo t'áá ałtsoní anooséełgo bidziilgo é'éléeh da.
Diné ła'da t'áá hó há yá'át'éehii t'éiyá t'áadoo ádá baa nitsídzíkeesí doo, nidi náánáła' bá yá'át'ééh dooleełígíí baa nitsídzíkees doo.
T'áá ha'át'íhída atsį' bá hooghandóó nidahaniihígíí daahsą́. Doo nihida'diił'áa da dooleeł biniyé t'áadoo nida'ídółkidí.
Háálá nahasdzáán éí Bóhólníihii bí, áádóó yee hadít'éii ałdó' t'áá ałtso bí.
Doo oodlání ła' áda'azįįdjį' hágo nihiłníigo, ákǫ́ǫ́ diikah danoozį́į'go nihiyaa ni'iizką́ągo dadoohsį́į́ł. Doo nihida'diił'áa da dooleeł biniyé t'áadoo nida'ídółkidí.
Nidi diné ła' ánihiłníigo, Díí e'elyaii bich'į' nááhaaznii'ii át'é, éí ákózhdííniidígíí haniinaa, índa doo ho'diił'áa da dooleełígíí biniyé daohsą́ą́' lágo, [háálá nahasdzáán éí Bóhólníihii bí, áádóó yee hadít'éii ałdó' t'áá ałtso bí].
Jó, ánihidishní, Ni t'áá ákót'é nínízin nidi doo ákót'ée da jinízinígíí biniinaa doo dííyį́įł da. Ła'da daats'í ádidooniił, T'áá shił ákogo ha'át'éegoshą' diné náánáła' bi'diił'áhígíí nashiníłtł'ago bee shaa hwiinít'į́į doo?
Diyin God shaa joozba'go bich'į' ahééh nisingo ashą́ągo, ha'át'éegoshą' baa ahééh niizį́į'go yisháanii biniinaa nichǫ́'ógo shá ha'doodzih?
Da'ohsą́ągo, da'ohdlą́ągo, ha'át'íhída baa nidaahkaigo, éí t'áá ałtso Diyin God bee haa ha'niih doo biniyé baa nidaahkai.
Jew dine'é danilíinii, doodaii' doo Jew dine'é danilíinii, doodaii' Diyin God dayoodláanii áłah nídaadleehígíí t'áadoo danółtł'aaí.
T'áá ałtsojį' diné t'áá ałtso bił dahonishónígi át'éii t'éí baa nidaahkai. Doo t'áá shí shá yá'át'éehii t'éiyá ádá baa nitséskees da, nidi diné lą'í bá yá'át'éehii bá baa nitséskeesgo, yisdáhidookah biniyé ásht'į́.
Shí Christ be'esh'ínígi át'éego shida'oł'į́.
Shik'isóó, t'áá ałtsojį' shéédaałniih áádóó bee nanihinétą́'ígíí t'áá bee nihił hweeshne'ígi át'éego deínóhtą'ígíí bee nihaa hashniih.
Nidi díí nihił béédahózin doo nisin, jó, éí diné t'ááłá'í nítínígo bitsijį' sizíinii éí Christ, áádóó asdzání bitsijį' sizíinii éí bahastiin, índa Christ bitsijį' hólóonii éí Diyin God.
Áłah nídaahdleehgo diné t'ááłá'í jinítínígo hatsii' ná'ázti'go sozdilzingo, doodaii' Diyin God bá hojilne'go éí Christ hatsijį' sizíinii doo hoł nilį́į da ájílééh.
Nidi asdzání t'ááłá'í jinítínígo hatsii' doo bik'é'ésti'góó sozdilzingo, doodaii' Diyin God bá hojilne'go éí hatsijį' sizíinii doo hoł nilį́į da ájílééh; éí hatsii' há yilzhé'ígíí nahalin.
Asdzání bitsii' doo yik'é'ésti'góó bitsii' k'ídoogish. Asdzání bitsii' k'ídoogishgo, doodaii' bitsii' bá doolzhihgo yaa yánízingo, bíni'dii yik'í'doołtih.
Háálá diné éí Diyin God t'áá bijíłt'éego áho'diilyaa, índa Diyin God yee hóhółníihii bee dzizíinii bąą hatsii' doo bik'ízh'doołtih da, nidi asdzání éí diné bóhojíłníihgo yee ayóó át'éii ííshją́ą́ ájílééh.
Háálá diné éí asdzání doo bits'ą́ą́dóó ályaa da, nidi asdzání éí diné bits'ą́ą́dóó ályaa.
Jó, diné éí asdzání doo bá ályaa da, nidi asdzání éí diné bá ályaa.
Éí bąą asdzání hatsii' bik'é'ésti'go yá'át'ééh, éí óhojíłníihgo bee ééhózinii át'é. Áádóó diyingo naal'a'í hoł nilį́įgo bee bééhózin.
Nidi Bóhólníihii yinahaz'áanii bik'ehgo asdzání éí diné bídin jílį́į doo, diné ałdó' asdzání bídin jílį́į doo,
háálá asdzání t'áá diné bits'ą́ą́dóó ályaaígi át'éego diné éí asdzání bits'ą́ą́dóó nihwiileeh. Nidi t'áá ałtsoní éí Diyin God bits'ą́ą́dę́ę́' nidahwiileeh.
T'áá nihí baa nitsídaahkees; da' asdzáníísh bitsii' doo bik'é'ésti'góó Diyin God yich'į' sodilzingo beełt'é?
Jó, diné bitsii' nineezii baa yáhásin; diné ákódaat'éego nanihinitin,
nidi asdzání bitsii' nineezgo éí bee bił ídlį́įgo baa nitsáhákees, háálá hatsii' bik'é'ésti' doo biniyé áho'diilyaa.
Nidi diné ła'da díí baa saad honishłǫ́ nízingo, nihí nihi'é'él'į' náánáła' ádin, áádóó Diyin God dayoodláanii áłah nídaadleehii ałdó' t'áá ákót'éego deinízin.
Nidi náá'ákóne' bee nihich'į' hanáánásdziihígíí éí doo bee nihaa hashniih da, háálá áłah hohłeehgo yá'át'éehgo áłah nohłį́į dooleeł yę́ę t'óó tsé'édinda doo yá'át'ééhgóó áłah nohłį́į łeh.
Átséhé góne', da'oodlání danohłį́įgo áłah náhdleehgo ałts'ą́ąjį' nishoojée'go yishniih, áko éí t'áá bighąądígi wooshdlą́.
Jó, nihitahgóó t'áá aaníí oodlání danilínígíí béédahodoozįįł biniyé ałts'á'áldah hólǫ́ǫ doo.
Áłah náhdleehgo daahsánígíí éí doo Bóhólníihii bidiyingo adą́ át'ée da.
Háálá da'adą́ągi t'ááłá'í nootínígo t'áá nihí nihich'iyą' átsé daohsį́į́h, áko ła' t'áá dichin danilį́į łeh, ła'ígíí éí bił dahoniidoh.
Ha'át'íí lá, da' danihighan bii' da'doohsį́łígíísh doo nihee dahólǫ́ǫ da? Éí doodago Diyin God dayoodláanii áłah nídaadleehígíísh doo nihił danilį́į da, áádóó t'áadoo bee dahólónígíísh yádadínóozįįłgo ádaahłééh biniyé ádaaht'į́? Ha'át'íishą' nihidideeshniił? Da' nihaa hashniihísh dooleeł? Dooda lą́ą, doo nihaa hóshniih át'ée da!
Háálá Bóhólníihii yee nashineeztą́'ígíí éí bee nanihinítą́ą́': jó, Jesus éí nináho'deet'ą́ągo, t'áá éí bitł'éé' Jesus bááh nízhdii'ą́
áádóó sozdoolzingo Diyin God bich'į' baa ahééh jiniizį́į'go nidziizti'go ázhdííniid, Díí shits'íís nihá atélnéhígíí át'é. T'áá nídaahdį́į́h bik'eh díí bee shéédaałniih dooleeł.
T'áá ákót'éego da'jííyą́ą́'dóó bik'ijį' doodlį́įłii nízhdiiką́ągo ázhdííniid, Díí doodlį́įłii shidił binahjį' bee aha'deet'áanii ániidíii át'é. T'áá nídaahdlį́į́h bik'eh díí bee shéédaałniih dooleeł.
Háálá díí bááh nídaahdį́į́h áádóó díí doodlį́įłii nídaahdlį́į́h bik'eh Bóhólníihii daaztsą́ągi baa dahołne'go ádaaht'į́. Éí náánádzáajį' bida'oł'į́į doo.
Éí bąą t'áá háiida Bóhólníihii doo jidísingóó díí bááh jííyą́'ígíí áádóó díí doodlį́įłii joodlą́'ígíí, éí Bóhólníihii bits'íís índa bidił doo hoł nilį́į́góó bee hohodiit'i'go át'é.
Áko diné éí ha'ázdidoolziłgo índa díí bááh jidooyį́į́ł áádóó díí doodlį́įłii jidoodlį́į́ł.
Háálá éí Bóhólníihii bits'íís t'áadoo hazhó'ó bik'izhdiitįįhí díí bááh jííyą́'ígíí áádóó doodlį́įłii joodlą́'ígíí éí bee ánihoot'aahjį' ádihozhdidoolt'ihgo át'é.
Éí biniinaa nihitahgóó lą'í doo dabidziil da áádóó ka nidaakai, índa ła' daneezná.
Nidi átsé t'áá nihí hazhó'ó hada'ádiilzíidgo Diyin God doo nihaa nídóot'įįł da.
Nihokáá' dine'é doo bił nihá nihodiyoot'áał da biniyé Bóhólníihii nihainít'į́įgo t'áá hashkée nanihinitin.
Éí bąą, shik'isóó, Bóhólníihii bidiyingo adą́ biniyé áłah nídaahdleehgo, ałba' nahísóotą́.
Diné ła'da dichin dzizlį́į'go háni'dii hooghandi azhdooyį́į́ł, ákót'éego áłah nídaahdleehgo éí doo ła' nihá nihodoot'áał da. Áádóó náánáła' bíndashídóołkidii éí nihaa náánísdzáago índa nihił ch'ídadeesh'aał.
Shik'isóó, k'ad éiyá Níłch'i Diyinii aidii'aahii nihił béédahózin doo nihósh'ní.
T'ah doo oodlání daahłeeh yę́ędą́ą́' yóó'adanihi'diit'éeshgo eda'alyaii doo yáłti'ii bich'į' nidahohłáá nít'ée'go nihił béédahózin.
Éí bąą díí baa ákodanohsin doo nihósh'ní, diné ła'da Diyin God biNíłch'i Diyinii yee yáłti'go, Jesus wódziihii nilį́, doo didooniił da, nidi diné ła'da Níłch'i Diyinii bee yájíłti'go t'éiyá, Jesus éí Bóhólníihii nilį́, jididooniił.
Níłch'i Diyinii aidii'aahii t'áá da'níł'ąą át'éego da'oodlání yeidii'aah, nidi Níłch'i Diyinii éí t'ááłá'í.
T'áá da'níł'ąą át'éego bee Bóhólníihii bá nidajil'a', nidi Bóhólníihii éí t'ááłá'í.
Áádóó t'áá da'níł'ąą át'éego bee nidajilnish, nidi Diyin God t'ááłá'íígíí t'áá ádzíłtso t'áá ałtsoní hwee ła'yoolííł.
T'ááłá'í jinítínígo Níłch'i Diyinii aidiyii'aahii oodlání danilíinii t'áá ałtso bá chodayooł'į́į doo biniyé haidiyii'aah.
Níłch'i Diyinii hódzą́ągo saad bee yáti' ła' haidiyii'aah, náánáła' éí ił ééhózingo saad bee yáti' haidiyii'aah,
náánáła' éí oodlą́ bee a'ódlí t'áá éí Níłch'i Diyinii haidiyii'aah, náánáła' éí Níłch'i Diyinii bee hadaałt'é áná'oolníiłii haidiyii'aah,
náánáła' Diyin God bibee adziilii bee éédahózinii álílee k'ehgo ázhdoolíłígíí haidiyii'aah, náánáła' Diyin God bá hojilne' doogo haidiyii'aah, náánáła' éí níłch'i danilíinii nijiłkaah bízhneel'ą́ą doogo haidiyii'aah, náánáła' éí álílee k'ehgo saad bee yájíłti' doogo haidiyii'aah, náánáła' éí saadígíí bee ata' hojilne'go haidiyii'aah,
Níłch'i Diyinii t'ááłá'íígíí kót'éego naalnish, t'áá bí íinízinii bik'ehgo diné t'ááłá'í jinítínígo haidiyii'aahii hataidi'a'.
Háálá ats'íís éí t'ááłá'í, ákondi bee hadilyaii lą'í bee hadilyaa; bee hadilyaii azhą́ lą'í nidi éí t'ááłá'í. T'áá ákót'éego ałdó' Christ daboodláanii yił t'ááłá'í nánídlį́.
T'áá áníiltso, Jew dine'é índa doo Jew dine'é daniidlį́į da nidi, naalte' índa doo naalte' daniidlį́į da nidi t'ááłá'í niidlį́į dooleełgo Níłch'i Diyinii t'ááłá'íígíí bee danihi'doolzį́į́', áádóó Níłch'i Diyinii t'ááłá'íígíí nihiih dahwiizle'go bee dahinii'ná.
Jó, ats'íís bee hadilyaii doo t'ááłá'í bee hadilyaa da, nidi lą'í bee hadilyaa.
Akee' nilíinii, Shí doo ála' nishłį́į dago ats'íís doo bídíínísht'i' da, dííniid nidi doo ats'íís t'áá a'ohgo yídéét'i'go ábíléeh da.
Ajaa' ałdó', Shí doo anáá' nishłį́į dago ats'íís doo bídíínísht'i' da, dííniid nidi doo ats'íís t'áá a'ohgo yídéét'i'go ábíléeh da.
Ats'íís éí anáá' t'éí nilį́įgoshą' ha'át'íísh yee adiits'a' doo? Ats'íís éí ajaa' t'éí nilį́įgoshą' ha'át'íísh yee ałchin doo?
Nidi Diyin God t'áá bí íinízinígíí bik'ehgo ats'íís yee hadít'éii t'ááłá'í ní'ánígo ats'íís yee haidiilaa.
Ats'íís t'ááłá'íígíí t'éí bee hadilyaago éí doo ats'íís át'ée da doo.
Jó, ats'íís bee hadilyaii lą'í nidi ats'íís éí t'ááłá'í.
Éí bąą anáá' éí ála' doo kwíididooniił da, Doo chonoosh'į́į́' ánít'ée da; náá'ákóne' atsiits'iin éí akee' doo kwíididooniił da, Doo chonoosh'į́į́' ánít'ée da.
Dooda shį́į́, doo ákót'ée da, háálá nihits'íís bee hadadilyaii azhą́ doo hózhǫ́ bidziil da nidi éí t'áá ákónéehee ádaat'é,
áádóó nihits'íís bee hadadilyaii doo hózhǫ́ baa nitsídeiikeesígíí éí agháago nihił danilį́, áádóó nihits'íís bee hadadilyaii doo ííshjání ájóle' ádaat'éii éí hazhó'ó baa ádahwiilyą́,
háálá nihits'íís bee hadadilyaii danizhónígíí t'áadoo aláahgo baa áháyą́ągo baa nitsídeiikeesí doo. Háálá Diyin God nihits'íís áyiilaago yee haidiilaii t'áá a'ohgo baa nitsáhákeesígíí t'áá íiyisí bił nilį́įgo áyósin.
Áko nihits'íís bee hadadilyaii nizhónígo ahídadínéelnáa doo áádóó ahaa ádahalyą́ągo nidaalnish dooleeł.
Ats'íís bee hadadilyaii ła' ti'hooníihgo t'áá ałtso yił ti'hoonííh, doodaii' ła' ił nilį́įgo t'áá ałtso bił dahózhǫ́.
Jó, nihí Christ bits'íís nohłį́, áko t'ááłá'í nootínígo yee hadít'éii ła' danohłį́.
Áko Diyin God éí da'oodlání áłah nídaadleehígíí bitahgi ła' niinínil, átséhé góne' daal'aadii, naakií góne' Diyin God yá dahalne'ii, táá' góne' nida'nitinii, áádóó Diyin God bibee adziilii bee éédahózinii álílee k'ehgo yaa nidaakaii, índa hadaałt'é ánída'oodlíiłii, áádóó áká anídaajahii, áádóó ándaha'áii, índa álílee k'ehgo yáti' yee yádaałti'ii.
Da' t'áásh ałtso daal'aadii danilį́? Da' t'áásh ałtso Diyin God yá dahalne'ii danilį́? Da' t'áásh ałtso nida'nitinii danilį́? Da' t'áásh ałtso Diyin God bibee adziilii bee éédahózinii álílee k'ehgo yaa nidaakaii danilį́?
Da' t'áásh ałtso hadaałt'é ánída'oodlíiłgo baa dahideest'ą́? Da' t'áásh ałtso álílee k'ehgo yáti' yee yádaałti'? Da' éísh t'áá ałtso ata' dahalne'? Doo lá t'áá ałtso da ni.
Nidi Níłch'i Diyinii aidii'aahii aláahdi ádaat'éii bídin danohłį́į le'. Ákondi agháadi yá'át'ééhjí honít'i'ii bee nihił hashne'.
Azhą́ dadine'é índa diyingo nidaal'a'í dabizaad bee yáshti' nidi, bee ayóó'ó'ó'níinii shii' ádingo t'óó béésh łitsoii yilghaałgo índa ahídí'niłgo hahóół'áago diits'a'ígi ánísht'é.
Áádóó azhą́ Diyin God bá hashne'go shaa deet'ą́ą nidi, áádóó na'nitin doo bééhózin da yę́ę índa ił ééhózin t'áá ałtso bik'idi'yiishtįįh nidi, índa doo naaki nilį́į́góó she'oodlą' bidziilgo bee dził hideeshnáał nidi, bee ayóó'ó'ó'níinii shii' ádingo t'áadoo náníshdlíní da.
Áádóó azhą́ shee hólóonii t'áá át'é badahojoobá'íígíí bitaashniih nidi, áádóó ashidi'doolk'ą́ąłjį' niná'ádinisht'ą́ą nidi, bee ayóó'ó'ó'níinii shii' ádingo t'áadoo shá nídoodleełí da.
Ayóó'ó'ó'níinii éí nízaadgóó ha'ólní, áádóó jooba'; ayóó'ó'ó'níinii éí doo oołch'į́įd da, doo nidi ádaa ha'niih da, doo ádeidzódlíi da,
doo bee ádíláah da, doo t'áá shí t'éí nízin da, doo nidi báháchįįh da, doo nidi nichǫ́'ígíí ak'ijį' yis'ą́ą da;
doo adaaníinii doo yaa bił hózhǫ́ǫ da, nidi t'áá aaníinii t'éí yaa bił hózhǫ́.
Ayóó'ó'ó'níinii éí t'áá ałtsoní yéé'oo'níihgo t'óó yił át'é, t'áá ałtsojį' oodlą́, t'áá ałtsojį' bił chohoo'į́, t'áá ałtsoní yich'į' ha'ólní.
Ayóó'ó'ó'níinii éí doo nineełnéeh da; Diyin God bá hane'ii dahólǫ́ǫ nidi éí nidahidoot'ih; álílee k'ehgo yáti' yee yádaałti' nidi éí nidahidoot'ih; ił ééhózin hólǫ́ǫ nidi éí doo béédahodoozįįł da.
Háálá t'áá bighąądígi nihił béédahózin, áádóó Diyin God bá hane'ii t'áá bighąądígi nihił béédahózingo baa dahwiilne'.
Nidi t'áadoo anáhóót'i'í nihił béédahoozingo, t'áá bighąądígi nihił béédahózin nít'éé' yę́ę bił yóó'ahodoogááł.
Áłchíní nishłį́į́dą́ą́' áłchínígi át'éego yáshti' nít'éé', áłchínígi át'éego ak'idi'yiishtįįh nít'éé', áłchínígi át'éego nitséskees nít'éé', nidi nininísą́ągo díí t'áá ałtso baa dáádíníisą́.
Jó, k'ad éiyá bii' adéest'į́į́' bii' doo hazhó'ó hoot'íinii bii' dzidéez'į́'ígi át'éego dadíit'į́į́', nidi áadi índa bił da'ahiníil'į́į doo. K'ad t'áá bighąądígi shił ééhózin, nidi áadi índa t'áá Diyin God shééhósinígi át'éego shił bééhodoozįįł.
Áko oodlą́ áádóó ił chohoo'į́ índa ayóó'ó'ó'ní, díí táa'go dahólǫ́, nidi aláahdi át'éii éí ayóó'ó'ó'ní.
Diyin God be'ayóó'ó'ó'ni' nihíni' danilį́į le'. Níłch'i Diyinii aidii'aahii ałdó' hádaaht'į́įgo Diyin God bá dahołne' dooígíí éí agháago hádaaht'į́.
Jó, álílee k'ehgo yáti' bee yájíłti'ígíí doo diné bich'į' yájíłti' da, háálá diné doo hak'i'diitįįh da, nidi Diyin God bich'į' yájíłti'. Na'nitin doo béédahózinii Níłch'i Diyinii bee baa yájíłti'.
Nidi t'áá háiida Diyin God bá hojilne'ígíí éí saad yee diné dadínóoséełii, áádóó yee chánah danilį́į dooleełii, índa yee hada'ólníi dooleełii bee bich'į' yájíłti'.
Álílee k'ehgo yáti' bee yájíłti'ígíí t'áá hó hwe'oodlą' bidziilgo bee ázhdílnééh, nidi Diyin God bá hojilne'ígíí éí da'oodlání danilíinii áłah nádleehígíí bi'oodlą' dabidziilgo ádajile'.
Áko t'áá ánółtso álílee k'ehgo yáti' bee yádaałti' dooleeł yę́ę nisin nidi, éí t'ah biláhídi át'éego Diyin God bá dahołne'jígo nihá nisin. Diyin God bá hojilne'ígíí éí álílee k'ehgo yáti' yee yáłti'ígíí biláahdi ájít'é, ákondi álílee k'ehgo yáti' yee yáłti'ígíí bá ata' hane'go da'oodlání áłah nádleehii yee dabidziilgo ádeiile'.
Shik'isóó, álílee k'ehgo yáti' bee yáshti'go nihaa níyáago, ha'át'íísh bee nihíká adeeshwoł? Jó, Diyin God shił ííshją́ą́ áyiilaii t'éí bee nihił hodeeshnihgo bee nihíká adeeshwoł ni, doodaii' shił bééhózinígíí lá bee, doodaii' Diyin God bá hashne'go, náádoodaii' na'nitin bee nihaa níyáago lá bee nihíká adeeshwoł ni.
Jó, tsin bee í'dílzoołí, doodaii' tsin tł'óół bąąh daneelzhee'go bee nida'a'néii, azhą́ éí doo hináa da nidi diits'a', áko doo ákwii diits'a'góó haa yit'éegoshą' diits'a'ígíí bééhózin doo?
Siláo bidilnéhígíí doo bééhózingóó diits'a'go háishą' anaa' yiniyé hasht'e'ádidoolnííł?
Nihí ałdó' t'áá ákódanoht'é; álílee k'ehgo yáti' bee yádaałti'go, baa yádaałti'ígíishą' haa yit'éego bééhózin doo? Háálá éí ákót'éego t'óó dzólníígóó yádaałti'go át'é.
Nihokáá' dine'é dabizaad daashį́į́ néelą́ą́' t'áá da'níł'ąą át'éego yee yádaałti', áko éí t'áá ałtso t'áá bí bizaad yik'idadi'yiitįįh.
Nidi saad bee yáti'ii doo shił bééhózin dago, yáłti'ígíí bich'į' náánáła' dine'é nishłį́į doo, áádóó yáłti'ígíí shich'į' náánáła' dine'é nilį́į doo.
Áko nihí Níłch'i Diyinii aidii'aahii t'áá íiyisí bídin danohłį́įgo da'oodlání áłah nádleehii bidziilgo ádeidoolíłígíí yéego bidadoołkaal.
Éí bąą álílee k'ehgo yáti' yee yáłti'ígíí ata' hane'gi yíneel'ą́ą dooleełgo ádá sodilzin doo.
Háálá álílee k'ehgo yáti' bee sodiszingo shii' sizíinii t'éí bee sodiszin, shintsíkees éí doo bee sodiszin da.
Ákoshą' haa deeshnííł? Jó, shii' sizíinii bee sodiszin doo, shintsíkees ałdó' bee sodiszin doo; shii' sizíinii bee hashtaał doo, shintsíkees ałdó' bee hashtaał doo.
Nii' sizíinii t'éiyá bee Diyin God baa hóniihgo diné t'áá azlį́'ígíí ááhdiníinii doo bił bééhózingóó éí, T'áá ákót'ée le', doo didooniił da.
Jó, baa ahééh nínízingo yá'át'éehgo sodílzin nidi éí dinéhígíí doo bee bidziilgo ábi'dilnéeh da.
T'áá ánółtso nihiláahdi álílee k'ehgo yáti' Níłch'i Diyinii yee yáshiiłti'go bąą Diyin God bich'į' baa ahééh nisin,
ákondi da'oodlání áłah nádleehgi saad t'áá ashdla'í bee ak'idi'dootį́įłii bee yáshti'go, ła' diné nidínéeshtįįłjí shił aghá, álílee k'ehgo yáti' bee saad neeznáadi mííl bee yáshti'jí éí shił a'oh.
Shik'isóó, t'áadoo áłchínígi át'éego nitsídaahkeesí; jó, awée'gi át'éego doo ákǫ́ǫ́ ádaat'éii doo baa ákodanohsin da, nidi hóyáanii k'ehgo nitsídaahkees.
Diyin God bibee haz'áanii bee ak'e'ashchį́įgo kóní: Bóhólníihii ání, Náánáła' dine'é dabizaad bee díí dine'é bich'į' hadeesdzih. Ákondi doo dashíists'ą́ą' da doo.
Áko álílee k'ehgo yáti' éí doo da'oodlánígíí bich'į' Diyin God bibee adziilii bee ééhózinii át'é, t'áá íídą́ą́' da'oosdląądígíí bich'į' éí dooda, nidi Diyin God bá hane'ii éí doo da'oodlání doo bá bee ééhózinii át'ée da, da'oodlánígíí éí bá át'é.
Éí bąą da'iinohdlánígíí t'áá ánółtso áłah soolį́į'gi t'áá ánółtso álílee k'ehgo yáti' bee yádaałti'go, nít'éé' diné doo ak'i'diitįįhii, doodaii' doo da'oodlánígíí yah ahikáahgo, T'óó dadiigis lá, daats'í danihididooniił.
Nidi t'áá ánółtso Diyin God bá dahołne'go, nít'éé' ła' doo oodlánígíí, doodaii' doo ak'i'diitįįhii yah ííyáago, éí Diyin God bá dahołne'ígíí t'áá ałtso binahjį' bí ádił ni'iilzíihgo ádaa ákodínóodzįįł, índa bí baa hwiinít'į́įgo yąąh tsídookosgo
bijéí yii' neinił'inii bééhodoozįįł, áko tsé'yaa dínóoljołgo Diyin God yich'į' sodidoolzįįł, áádóó ádidooniił, T'áá aaníí Diyin God nihitahgóó hólǫ́ǫ́ lá!
Ákoshą' hait'ée doo, shik'isóó? Jó, áłah nídaahdleehgóó, nihí ła' sin bee dahohtaał doo, ła' nida'nohtin doo, ła' éí nihił ííshją́ą́ ályaii baa dahołne' doo, ła' álílee k'ehgo yáti' yee yádaałti' doo, náánáła' éí ata' dahołne' doo. Kót'éego nidahohłáhígíí bee nihidziilgo dahohkah doo.
Álílee k'ehgo yáti' yee yádaałti'go bíni'dii nidilt'éegoda, doodaii' tált'éegoda ákódaat'į́į doo, biláahgo éí dooda, t'ááłá'í nítínígo bik'eh hoolzhishgo yádaałti' doo, áádóó bíni'dii ła'da bá ata' halne' doo.
Nidi há ata' halne'ii ádingo éí da'oodlání áłah nádleehgi t'áadoo yájíłti'í doo, nidi t'áá hayi'ídi yájíłti'go Diyin God bich'į' yájíłti' doo.
Bíni'dii Diyin God yá dahalne'ii nidilt'éegoda, tált'éegoda hadahadziih doo, áko ła'ígíí bíni'dii t'óó yaa nitsídaakeesgo nideiłkaah doo.
Nidi náánáła' oodlání nihitah sidáago, nít'éé' t'áá aaníinii ła' bił ííshją́ą́ silį́į'go, bíni'dii áłtsé yájíłti'ii t'óó jididoołhiłgo, oodlání hatah sidáii bazhdi'doo'áałgo bíni'dii hadoodzih.
Áko t'áá ánółtso t'ááłá'í nootínígo Diyin God bá dahołne' doo, áko t'áá ałtso bił éédahodoozįįł, áádóó t'áá ałtso chánah dadooleeł.
Diyin God bá hojilne'ii t'áá hó hadziidziihígíí bee ádaa áhojilyą́ągo hadziidziih doo.
Háálá Diyin God éí hahóó'á doo bił yá'át'éeh da, nidi Diyin God bidiyį́į́' t'áá ałtsogóó áłah nídaadleehígi át'éego hasht'ediniit'éego bił yá'át'ééh.
Da'oodlání áłah nídaadleehgi sáanii t'áadoo yádajiłti'í dooleeł, háálá yádajiłti'ígíí doo bee há haz'ą́ą da, nidi t'áá bee haz'áanii Mózes baa deet'áanii ánínígi át'éego t'óó ak'eh hojíł'į́į doo.
T'áá ha'át'íhída nihił béédahodoozįįł daznízingo háni'dii t'áá dahaghandi hadahastiin éí bíndabízhdíłkid doo. Háálá da'oodlání áłah nádleehgi asdzání yájíłti'go baa yáhásin.
Da' Diyin God bizaadísh nihits'ą́ą́dóó háát'i'? Da' t'áásh nihí t'éí nihaa nít'i'? Dooda lą́ą!
Diné ła'da Diyin God yá halne'ii nishłį́ nízingo, éí doodago Níłch'i Diyinii aidii'aahii shaa deet'ą́ nízingo éí bíni'dii nihich'į' bee ak'e'ashchíhígíí t'áá aaníí Bóhólníihii yee has'áanii át'éego yaa ákonízin doo.
Nidi diné ła'da díí bee ak'e'ashchíhígíí doo yaa ákonízin dago, éí bíni'dii doo haa ákohwiindzin da doo.
Éí bąą, shik'isóó, Diyin God bá dahołne' doogo t'áá íiyisí bídin danohłį́į le', áádóó álílee k'ehgo yáti' t'áadoo ahąąh daaht'íní.
Bíni'dii t'áá ałtsoní yá'át'éehgo índa hasht'ehodít'éego baa na'aldeeh le'.
K'ad éí shik'isóó, hane' yá'át'éehii bee nihił hweeshne'ii deisoohdląądígíí áádóó bee nidasoozínígíí béénihiyiishnííh.
Éí bee yisdáhóhkááh, hane' yá'át'éehii bee nihił hweeshne'ígíí t'áá dayínóhtą', t'áá hazhó'ó doo t'áá aaníí da'iisoohdląądgóogo éí t'áadoo nánídlíní da.
Háálá alą́ąjį' á si'áanii, t'áá éí shí shaa deet'ánígíí nihaa náádiní'ą́; jó, éí ádił nida'ayeelzíi'ii yiniyé Christ daaztsą́, t'áá Diyin God bizaad bee ak'eda'ashchíinii ánínígíí bik'ehgo,
áádóó yóó'áho'diilyaa, áádóó Diyin God bizaad bee ak'eda'ashchíinii ánínígíí bik'ehgo tágí jį́ aleeh góne' nááho'diilzá,
índa Peter bich'į' yit'íní ízh'diilyaa, áádóó bik'ijį' hódahooł'aahii naakits'áadahígíí ałdó' bich'į' yit'íní ízh'diilyaa.
Áádóó náábík'ijį' hakéé' tádadookaii ashdladi neeznádiindóó t'ah nówehgo t'áá łahjį' bich'į' yit'íní ínáázh'diilyaa, éí k'asdą́ą́' t'áá ałtso k'ad t'ahdii dahiná, nidi ła' éí bikéé' ádahasdįįd.
Ákóne' James bich'į' yit'íní ízh'diilyaa, náá'ákóne' daal'aadii t'áá ałtso bich'į' yit'íní ínáázh'diilyaa.
Akée'di índa, awéé' hanoodzáhígíí nahonishłingo, shí ałdó' shich'į' yit'íní ízh'diilyaa.
Háálá daal'aadii ts'ídá a'ohgo nilíinii nishłį́įgo bee ádaa nitséskees, yil'aadii bee shi'dójíii dooleełígíí doo bą́ą́h nishłį́į da, háálá Diyin God dayoodláanii áłah nádleehígíí atésh'į́į́ nít'éé'.
K'ad ánísht'éhígíí éí Diyin God shaa jooba'go ánísht'é, áko bibee ajooba' sheidiní'ánígíí doo t'áá ádzaaí silį́į' da, háálá daal'aadii t'áá ałtso biláahgo nisis'a', nidi t'áá shí éí dooda, jó, Diyin God bibee ajooba' shił hólǫ́ǫgo nisis'a'.
Áko shí áádóó náádaała' daal'aadii danilínígíí éí hane' t'ááłá'íígíí baa dahwiilne', áko éí bee nihił dahwiilne'ígíí deisoohdląąd.
Christ daaztsą́ą́dę́ę́' náábi'diilzáago baa hóóne'go, ha'át'éegoshą' nihitahgóó ła' ádaaní, Daneeznáanii doo náádidoojah da?
Daneeznáanii doo náádabi'diiljeehgóogo Christ ałdó' doo náábi'diilzáa da doo nít'éé'.
Áádóó Christ doo náábi'diilzáágóogo hane' yá'át'éehii t'áadoo biniyéhígóó baa dahwiilne' doo nít'éé', índa t'áadoo biniyéhígóó da'iisoohdląąd doo nít'éé'.
Áko ałdó' t'áá ádzaagóó Diyin God baa dahwiilne'go nihéédahoozin doo nít'éé', háálá Diyin God éí Christ néidiisá dadii'níigo dahwiilne'. Jó, daneeznánígíí t'áá aaníí doo náábi'diiljeehgóogo, Diyin God éí Christ doo néidiisáa da doo nít'éé'.
Háálá daneeznánígíí doo náádabi'diiljeehgóogo Christ ałdó' doo náábi'diilzáa da doo nít'éé'.
Áádóó Christ doo náábi'diilzáágóogo t'áadoo biniyéhígóó da'iinohdlą́ągo t'ahdii ádił nida'iyohsíih doo nít'éé'.
Áko Christ dayoodlą́ągo ada'iishhaazhígíí ałdó' t'áá ádaasdįįdgi ádaasdįįd doo nít'éé'.
Díí k'ad iinánígíí t'éiyá biyi' Christ bee nihił chodahoo'į́įgo, diné t'áá ałtso biláahdi hojooba' ádaniit'é.
Nidi t'áá aaníí Christ daaztsą́ą́dę́ę́' náábi'diilzá, daneeznáanii nááhididooljahígíí bitahdę́ę́' ts'ídá áłtsé nááhodi'diilzá.
T'áá diné ła' honiinaa aniné hazlį́'ígi át'éego t'áá diné ła' ałdó' hanahjį' daneeznáanii náádiijeehii hazlį́į́'.
Háálá Ádam binahjį' diné t'áá ałtso daninéhígi át'éego t'áá ákót'éego ałdó' Christ hanahjį' t'áá ałtso hinááh ánídahodi'doolnííł.
Nidi t'áá ałkéé' hasnilígíí bik'ehgo Christ ts'ídá áłtsé náádiidzáii éí átsé, áadi índa t'áá bí náánádzáá góne' daboodlą́ągo daabíhígíí náábidi'dooljah.
Nidant'áii áádóó dahwée'aahii índa bídahólníihii t'áá ałtso Christ hak'eh deesdlį́į'go ałtso áhásdįįdóó bik'ijį' bee hóhólníihgo bił haz'áanii Diyin God éí aTaa' nilíinii baazhdidoo'ááł, áadi índa nihodoogááł.
Háálá hwe'ana'í t'áá ałtso bik'i jidées'eez áhoolaajį' nazhnit'áa doo.
Ana'í akée'di ádooldįįłii éí aniné.
Jó, Diyin God t'áá ałtsoní Christ yik'eh dahół'į́į doo biniyé yik'i dées'eezgo yee yíhoosníí'. Nidi, T'áá ałtsoní yee hóhoosníí', ha'níigo, t'áá ałtsoní nínígíí éí Diyin God doo atahgo ááhyiłníi da. Diyin God yee' Christ t'áá ałtsoní yee yíhoosníí'.
Áádóó aYe' jílíinii t'áá ałtsoní bee hóho'doosníí'dóó bik'ijį' haTaa', t'áá ałtsoní yee hóhoosní'ígíí, nát'ą́ą́' bílák'ee ná'ázhdooltį́į doo, áko t'áá ádzíłtso índa t'áá ałtsoní Diyin God há nilį́į doo.
Éí doo ákót'ée dago, diné daneeznánígíí bá tó bee daho'dilzį́hígíishą' ha'át'íí ááhdeiłní? Daneeznáanii doo t'áá aaníí náábi'diiljeehgóogo ha'át'íí biniyé ła' daneeznáanii bá tó bee daho'dilzį́į́h?
Ha'át'íísh biniyé ałdó' t'áá ákwíí ahéé'iilkeed bik'eh nihá nahodít'éego neiildeeh?
Shik'isóó, Christ Jesus binahjį' nihaa jííníshłíigo t'áá aaníígóó ánihidishní, T'áá ákwíí jį́ shidiyoołhéełii kǫ́ǫ́ hólǫ́.
Éfasasgi nidaaldlooshii báádahadzidii bił da'aheeshgą́'ígi yę́ęgi át'éego diné shits'ą́ą́jí danilíinii hane' yá'át'éehii bee bidááhdóó shidziilgo sézį́įgo, t'áá aaníí daneeznáanii doo náábi'diiljeehgóogo ha'át'íísh bee ła'ishłaa doo? T'áá aaníí daneeznáanii doo náábi'diiljeehgóogo kóhá'nínígíí bik'ehgo, haa'íshą' da'iidą́ áádóó da'iidlą́ą doo, jó, yiską́ągoda dadíníi'néełgo da'át'é.
T'ááká nihida'dódleeh yíila': doo yá'át'éehii bee ahééda'diildahígíí iiná yá'át'éehii niyiiłchxǫǫh.
Ch'éédanohdzííd! T'áá ákogi ádaahnííł; t'áadoo bąąhági ánáádaaht'íní, háálá ła' Diyin God doo béédahonohsin da. Nihaa yáhóósįįdígíí biniinaa kót'éego nihich'į' yáshti'.
Nidi diné ła' na'ídídóołkiłgo ádidooniił, Haa yit'éegoshą' daneeznáanii náádidooljah? Ha'át'íí ats'íís shį́įshą' bee nináhizhdookah?
Diné doo hóyáanii nílíinii! Ha'át'íhída k'éédílyéehii bílástsii' łeeh ji'áahgo daatsaah, áádóó ak'ǫ́ǫ́' biyi'dę́ę́' hináanii hanisééh.
K'éédídléehii doo t'áá áłdįįd nidaneesánígíí k'éididléeh da, nidi tł'oh naadą́ą́' índa t'áá ha'át'íí shį́į́ k'éédílyéhígíí éí bílástsii' t'éiyá k'éididlééh.
Nidi bílástsii' hadahiniséehgo Diyin God t'áá bí bił yá'át'éhígi át'éego neinise', áko k'eelyéí neinise'go t'áá da'níł'ąą ádaat'éego ádeiile'.
Jó, ats'íís danilíinii t'áá ał'ąą ádaat'é, diné bits'íís t'áá sahdii át'é, áádóó naaldlooshii, łóó', áádóó tsídii ałdó' bits'íís t'áá sahdii ánáádaat'é.
Yót'ááh hiníláii yee hadadít'éii índa nahasdzáán yee hadadít'éii ałdó' dahólǫ́, nidi yót'ááh hiníláii dahólónígíí yee ayóó ánóolninii índa nahasdzáán bikáa'gi dahólónígíí yee ayóó ánóolninii éí doo aheełt'ée da.
Jį́honaa'éí yee bits'ádi'nílíidii éí t'áá sahdii át'é, tł'éhonaa'éí bee bits'ádi'nídíinii éí t'áá sahdii ánáánát'é, índa sǫ' bee bits'áda'deezdíinii ałdó' t'áá sahdii ánáádaat'é; jó, sǫ' yee ayóó ádanóolninígíí t'áá da'níł'ąą ádaat'é.
Daneeznáanii náádiijeehii ałdó' t'áá ákónáánát'é. Ats'íís k'eelyéigi át'éego łeeh bi'diltéehii éí diłdzi', t'áá éí náábidi'doodláałii éí doo dółdzid át'ée da.
Hojooba' át'éego łeeh bi'diltééh, nidi ayóó át'éego ił nilį́įgo náábidi'doodlááł. Doo bidziilgóó łeeh bi'diltééh, nidi bidziilii nilį́įgo náábidi'doodlááł.
Ts'ísee k'ehgo ats'íís nilį́įgo łeeh bi'diltééh, diyin k'ehgo ats'íís nilį́įgo náábi'diidlááh. Ts'ísee k'ehgo ats'íís nilíinii hólǫ́ǫgo, diyin k'ehgo ats'íís nilíinii ałdó' hólǫ́.
Jó, Diyin God bizaad bee ak'e'ashchíinii ání, Átsé hastiin Ádam éí bíla' ashdla'ii nilíinii ályaa; Ádam akéédę́'ígíí éí níłch'i, iiná eidii'aahii jílį́.
Áko níłch'i k'ehgo nilínígíí éí doo átsé da, ats'íís k'ehgo nilínígíí éí átsé, áádóó índa níłch'i k'ehgo nilínígíí jiníyá.
Átsé hastiin éí łeezh bits'ą́ą́dóó áho'diilyaa, náá'ákéé' góne'ígíí éí Bóhólníihii yá'ąąshdę́ę́' jiníyá.
Nihokáá' dine'é éí t'áá łeezh bits'ą́ą́dóó ábi'diilyaaígi ádajít'é, áádóó yá'ąąsh bíí' dajílíinii éí t'áá yá'ąąshdę́ę́' jílínígi ádajít'é.
Łeezh bits'ą́ą́dóó áho'diilyaaígi ádaniit'éé nít'é'ígi át'éego yá'ąąshdę́ę́' jílínígi ádaniit'ée dooleeł.
Áko shik'isóó, kónihidishní: ats'íís índa dił éí Diyin God bee bóhólníihgo bił haz'áanii doo bił ałts'ą́ą́' adzóołk'iiz át'ée da, índa diłdzidii éí hool'áágóó hólóonii doo bił ałts'ą́ą́' adzóołk'iiz át'ée da.
Jó'akon, na'nitin doo bééhózin da yę́ę bee nihił hashne'. Doo t'áá áníiltso dadíníi'néeł da, nidi t'áá áníiltso łahgo ádanihidi'doolnííł,
béésh łitsoii dilní akée'di ádííniidgo índa jineesk'ołígi át'éego tsxį́įłgo łahgo ádanihidi'doolnííł. Háálá béésh łitsoii dilní ádidooniił, áádóó daneeznánígíí doo náádadínóo'nééłgóó náádidooljah, áádóó nihí łahgo ádanihidi'doolnííł.
Háálá díí ats'íís didoołdziłii éí doo diłdzidii nídoodleeł, áádóó díí dadootsaałii éí ats'íís doo daatsaahii nídoodleeł.
Díí didoołdziłii doo diłdzidii násdlį́į'go, áádóó díí dadootsaałii doo daatsaahii násdlį́į'go, áadi índa kót'éego Diyin God bizaad bee ak'e'ashchį́ ha'nínígíí bohodoolnííł: Aniné baa honeeznáago bik'eh hodeesdlį́į́'!
Aniné nílíinii, nizǫ́ǫ́zshą' éí háájí? Jishcháá' nílíinii, bee nihik'eh dídlíiniishą' éí háájí?
Bąąhági át'éii éí aniné bizǫ́ǫ́z át'é, áádóó bąąhági át'éii bibee adziilii éí bee haz'áanii át'é.
Nidi haa'íshą' Diyin God bich'į' ahééh daniidzin doo, jó, nihiBóhólníihii Jesus Christ bee nihá ak'eh hodeesdlį́į́'!
Éí bąągo, shik'isóó ayóó'ánihósh'níinii, danołdzilgo, doo nihízhdóyííł át'éégóó t'áá áłahjį' t'ááłáhígi át'éego Bóhólníihii bá nidaał'a', háálá doo t'áadoo biniyéhígóó Bóhólníihii bá nidaał'a' dago nihił béédahózin.
K'ad Diyin God bidiyį́į́' yáál bá ahi'nííłjí baa néinísht'į́: Galéíshiyagi da'oodlání áłah nídaadleehii bínabiníłtą́ą́' yę́ęgi át'éego nihí ałdó' ákódaaht'į́į doo.
T'áá Damį́įgo ná'ádleeh bik'eh t'ááłá'í nootínígo yáál bee nihik'idahojisdli'ígíí bik'ehgo ła' áádoosįįłgo hasht'e'nidooh'ááł, áko aadi níyáago doo yáál anáádahidoohnił da.
Áko níyáago, aa dasooláhígíí Jerúsalemgóó dazhdoojih biniyé t'áá háiida hwee lą́ da'soohłį́'ígíí naaltsoos bee haa hashne'go bił dahodeesh'aał.
Áádóó t'áá ákónéehee shí ákǫ́ǫ́ hoł deeshkah ládą́ą́', háni'dii shił jookah doo.
Masedóniyagóó ch'íníyáago nihaa deeshááł, háálá Masedóniyagóó ch'íníshááh nisin.
Áko t'áá áadi daats'í nihił naháshtą́ą dooleeł, nihił daats'í shidoohah, áko áádóó t'áá háajigoda dah náádiishdááh ládą́ą́' shíká adoohjah.
Háálá k'ad nihíighahgóó ch'ínísháahgo, t'óó kónígháníjį' da'ahiizhdooltséłígíísh biniyé haa jígháah doo nisin. Nidi Bóhólníihii shadi'ní'ą́ą́ ládą́ą́' haada nízahjį' nihił naháshtą́ą dooleełgo shił chohoo'į́.
Nidi Péntekast wolyéhígíí bee bééhániihii bijį́ baa hoolzhíísh biná t'áá kwe'é Éfesasgi sédáa dooleeł.
Háálá azhą́ shik'ijį' nidaaldzilii t'óó ahayói nidi Bóhólníihii bá nideesh'aałígíí idídóołniił biniyé hótsaago shá ąą ályaa.
Timothy aadi nihaa níyáago t'áadoo bił yé'í k'é dabidohníigo ádeínóhsin doo, háálá t'áá shí ásht'ínígi át'éego bí ałdó' Bóhólníihii yá naalnish.
Éí bąą nihił danilį́įgo t'áadoo diné ła' baa daadlohí doo. Nidi aadóó dah náádiidáahgo bíká adoohjahgo bił hózhǫ́ǫgo dah náádidoodááł, áko shaa nídoodááł, háálá nihik'isóó danilíinii ła' bił nayíníshłí.
Nidi Apálas nihik'is jílíinii, éí ałk'isóó danilíinii ła' bił aadi nihaazhdookah nihósh'níigo baa náhwiisiskan, nidi k'ad ákǫ́ǫ́ doogáłígíí t'ah doo yee hasht'e'nitsíkees da nisin. Nidi há ashja hoodzaago daats'í índa akǫ́ǫ́ jidoogááł.
Hada'ísídół'į́į́', áádóó na'nitin woodláanii bee nihidziilgo nisoozį́, t'áadoo dasoohti'í, danihidziilgo áda'díínółzin.
Háni'dii ádaahníłígíí t'áá ałtso ayóó'ó'ó'ní bee baa naahkai.
Shik'isóó, k'ad éiyá nánihooshkąąh, Stéfanas bighandóóígíí éí Akéya hoolyéegi ts'ídá átsé da'oosdląądii daazlį́į́', áko Diyin God bidiyį́į́' yindaal'a' dooleełgo ádaa deideest'ą́ągo nihił béédahózin.
Diné ákódaat'éhígíí áádóó t'áá háiida naanish yee áká anájahgo yił nidaalnishígíí bida'oł'į́įgo bikéé' dayínóhkáah dooleeł nihósh'ní.
Stéfanas índa Fortunéítas índa Akéyikas yíkaigo baa shił hózhǫ́, háálá nihí doo nidahisoohkai yę́ęgi éí yíkaigo bee yá'íít'ééh,
háálá t'áá aají nihik'éédahojííłtaa'ígi át'éego shí ałdó' shik'éédahojííłtaa'. Diné ákódaat'éii baa ákodanohsin.
Éízhagi da'oodlání áłah nídaadleehígíí k'é danihiłní. Ákwila áádóó Prisíla índa bighandi da'oodlání áłah nádleehígíí Bóhólníihii binahjį' k'é danihiłní.
Nihik'is danilíinii t'áá ałtso k'é danihiłní. Ahíláłk'e dadołniihgo k'é béé'ahohjih.
Shí Paul, k'é nihidishnínígíí t'áá shí shíla' bee ak'e'ashchí.
T'áá háiida Bóhólníihii Jesus Christ doo ayóó'áyó'níígóó, éí ádooldįįłgo bá ha'doodzih. NihiBóhólníihii nánídááh.
NihiBóhólníihii Jesus Christ bibee ajooba' nihił hólǫ́ǫ doo.
Christ Jesus binahjį' ayóó'ánihósh'ní. T'áá ákót'ée doo.
Shí Paul, Diyin God íinízinii binahjį' Jesus Christ yá yil'aadii nishłíinii, áádóó Timothy nihik'is, éí Kórinthdi Diyin God dayoodláanii áłah nádleehígíí bich'į' naaltsoos íilnééh. Akéya hoolyéedi t'áá át'éé nít'éé' Diyin God bidiyį́į́' danilíinii t'áá bił bich'į' naaltsoos íilnééh:
Diyin God nihiTaa' áádóó Bóhólníihii Jesus Christ bibee ajooba' índa bibee ach'į' hózhǫ́ náhásdlį́į'ii yee nihik'ijidlíi doo.
Diyin God, nihiBóhólníihii Jesus Christ biTaa' nilíinii t'áá éí aTaa' aa a'ááh nízinii índa diné t'áá ałtsojį' hayi'iyoołníihii, éí baa ha'niih,
éí t'áá ałtsojį' atínihi'dil'į́įgo hanihi'iyoołnííh, áko atídabi'dil'íinii t'áá ałtso nihí ałdó' éí hadabi'iyiilníih doo, Diyin God bee ha'ahóní yee hanihi'iyoosnii'ígíí t'áá éí bee diné hadabi'iyiilníih doogo bídaniil'ą́.
Háálá Christ yik'ee ti'hooznii'ígíí nihí ałdó' lą'ígóó éí bik'ee ti'dahwii'nííh, t'áá ákót'éego ałdó' Christ bee lą'íjį' hada'ííníilní.
Nihí atínihi'dil'į́įgo éí bee hada'íínółní índa yisdáhóhkááh biniyé át'é, índa hanihidi'yoolniihgo éí bee hada'íídóołniił biniyé át'é, jó, éí bee bik'ee ti'hwii'níihii t'áá éí bik'ee ti'dahoohníihgo hada'íínółní índa yisdáhóhkáah doo.
Bee nihá nihił chohoo'íinii éí t'áá íiyisí niłdzil, háálá nihił bééhózingo bik'ee ti'hwii'níhígi át'éego nihí ałdó' bik'ee ti'dahoohnííh, áko bee ha'ííníilnínígi át'éego ałdó' bee hada'íínółníi doo.
Shik'isóó, Éízhadi atínihi'dool'įįdígíí nihił béédahózin doo nihííníi'ní, éí ts'ídá t'áadoo beełt'éhígóó, doo biká'ágóó ti'hwiisii'nii', áko t'áá hinii'náa dooleeł yę́ęgi nidi doo chohóó'įįd da.
Jó'áko, nanihidi'niitseedgo ga' nihá nihoot'ą́ą́ lá niidzį́į́', nidi díí doo t'áá nihí áda'ííníidlíi da doo biniyé ákódzaa, Diyin God éí daneeznáanii néidiyiiłjeehii t'éí ba'ííníidlíi doo biniyé.
Díí báhádzidgo adiyoołhéełii yits'ą́ąjį' háánihíínil, áko díí bits'ą́ąjį' háánihiiníiłii t'áá éí hanáánihidoo'niłgo baa náádadzííníidlí,
nihí ałdó' nihisodizin bee nihíká anáhjahgo, áko lą'í bisodizin binahjį' ak'ihojidlí bee nihik'ihodzisdlí'ígíí lą'í nihá yaa ahééh dadínóozįįł.
Nihokáá' dine'é bitahgóó áádóó t'ah aláhídi át'éego nihí nihich'į'go diyingo índa Diyin God binááł t'áádóo nídí ádaa áhwiilyą́ągo hinii'náago nihił bééhózingo baa nihił dahózhǫ́ǫgo t'áá éí bee nisiidzį́. Éí doo nahasdzáán bikáá'dóó bee hódzáanii bik'ehgo íit'į́į da, nidi Diyin God nihaa joozba'ígíí bik'ehgo íit'į́.
Háálá dayínółta'ígíí áádóó baa ákodanoozį́į'ii t'éiyá bee nihich'į' ak'e'iilchí, áádóó t'áá yíní át'éegi baa ákodanohsin dooleełígíí bíká shił chohoo'į́.
T'áá íídą́ą́' doo t'áá át'éegi baa ákodanoozį́'ígíí éí nihaa hwii'niih dooleełígi át'éego nihí ałdó' aadi t'áá ákót'éego nihaa dahohniih dooleełígíí Bóhólníihii Jesus beiníłką́ądi índa ts'ídá t'áá át'éegi nihił béédahodoozįįł.
Díidíígíí doo shił naaki nilį́į́góó bąą, naakidi t'áá ałkéé' nihaa náhwiijiidoobaał biniyé átsé nihaa deeshááł niizį́į́' nít'éé',
háálá Masedóniyagóó yisháałgo átsé nihaa deeshááł, áádóó Masedóniyadę́ę́' t'ą́ą́' nááshdáałgo ałdó' nihaa náádeeshdááł áádóó índa Judíyagóó nihéénísdzáago shíká adoohjah niizį́į́' nít'éé'.
Da' t'óósh ádíshníigo kódeeshnííł jiní, dashíínóh'ní? Da' nihokáá' dine'é k'ehgo naha'áii nahalingo nahash'áagoósh ádíshní, t'áá íídą́ą́', Aoo', aoo', dishníigoósh, Dooda, dooda, náádísh'níi doo?
Diyin God ba'ahódlíii nilínígi át'éego saad bee nihich'į' hahasdziihii éí t'óó, Aoo', índa, Dooda, doo dishníi da.
Háálá Silvéínas áádóó Timothy índa shí ałdó' nihitahgóó Diyin God biYe' Jesus Christ baa dahwiilne'ígíí éí, Aoo', índa, Dooda, doo ha'níinii át'ée da, nidi bí éí, Aoo' oołeełii nilį́.
Háálá Diyin God t'áá ałtso yee nihwiiz'áanii Christ bee, Aoo' oołeełgo bohoolnííł, Diyin God baa ha'niih doo biniyé bí bee, T'áá ákót'ée doo, dadii'ní.
Diyin God éí Christ bee ahee daniildzilgo índa diyingo ats'ánihinínil;
t'áá éí bíí' niidlį́įgo bééhózingo ánihiilaa, índa biNíłch'i Diyinii t'áádóo nídí bee ééhózinii nilį́į doogo nihijéí yiih yiyííł'a'.
Nidi doo yínííł biih dínóohdah da nisingo biniinaa Kórinthdi doo nihaa níyáa da, áko t'áá aaníí ádíshníigo Diyin God yee shá hadoodzihgo yíníshkeed.
Nihe'oodlą' doo nihits'ą́ą́' bee ádíhwííníilníih da, háálá danołdzilgo nihe'oodlą' bee nisoozį́, nidi nihił dahoniilzhǫ́ biniyé nihineiilnish.
Nidi doo nihíni' deideesh'aał da niizį́į'go doo akǫ́ǫ́ déyáa da.
Háálá nihíni' deił'a'goshą', háí shił hózhǫ́ǫgo áshidoolííł; jó, nihíni' deił'a'ii nihí t'éí shił nídahodooshǫǫł.
Aadi níyáago shił dahodooshǫǫłgo doo shíni' deidooł'aał da biniyé nihich'į' naaltsoos íishłaa, háálá t'áádóo nídí t'áá ánółtso baa shił hózhóonii éí nihí ałdó' baa nihił dahózhǫ́ǫ doo.
Háálá shíni' łą́ągo áádóó shijéí neezgaigo índa t'áá íiyisí nihaishchago nihich'į' ak'e'shéłchį́, nihíni' deideesh'aał biniyé éí dooda, nidi t'áá íiyisí ayóó'ádanihósh'níigo bee nihaa nitséskeesígíí nihił béédahodoozįįł biniyé nihich'į' ak'e'shéłchį́.
Nidi hazhó'ó yáshti'go éí kót'é, ła'da áni' yiyiił'a'go, éí doo t'áá shí t'éiyá shíni' jiił'a' da, nidi haa níłtsogo shį́į́ nihí ałdó' t'áá ánółtso nihíni' dajiił'a'go át'é.
Ła'da ákót'ínígíí bee atíbidi'doolníiłgi aghá ánéelą́ą'go yee bá hadaasdzí'ígíí éí bíighah.
Yínííł doo t'áá íiyisí bide ádooníił da biniyé yee ádił asziih yę́ę bá yóó'adadidooh'ááł, áádóó hadabidi'yoołnih.
Éí bąą ayóó'ádeínóh'níigo bich'į' háádadoohdzihgo baa nídanihooshkąąh.
Háálá t'áá ałtsojį' ak'eh dahonoł'į́įgo bee nanihishkaahígíí biniyé nihich'į' naaltsoos íishłaa.
T'áá háiida nihich'į' bąąhági át'íinii bá yóó'ahidoh'aahgo, shí ałdó' bá yóó'ahidish'aah; t'áá ha'át'íhída bąąhági át'éii yóó'adíí'ánígíí nihí nihá yá'át'éeh dooleeł biniyé Christ binááł yóó'adíí'ą́.
Séítan doo łínihidoocháash da biniyé; jó, éí binahagiz nihił béédahózin.
Trówasdi Christ baa hane' yá'át'éehii baa hodeeshnih biniyé níyáago, Bóhólníihii éí shá bohónéedzą́ągo áyiilaa,
nidi shitsilí Táítas ákwii t'áadoo bik'íníyáágóó biniinaa ch'į́į́góó ch'ééh nitséskeesgo shik'isóó t'óó bílák'e dadéshnii' áádóó Masedóniyagóó dah náádiisdzá.
Nidi Diyin God bich'į' ahééh hasin, éí t'áá áłahjį' Christ bee ak'eh diidlį́įgo nihoo'ish, áádóó łikání halchinígíigi át'éego Christ bee béého'dílzinii t'áá ałtsogóó nihee náás shoogish.
Yisdádaha'níiłii índa dadínóonéełjį' da'íłdįįhígíí bitahgóó Diyin God bich'į' Christ yee łikání halchinii daniidlį́,
dadínóonéełjį' da'íłdįįhígíí bich'į' anoonéełjį' aniné halchinii daniidlį́, yisdádaha'níłígíí bich'į' éí iináajį' iiná halchinii daniidlį́. Háishą' kót'éii yíneel'ą́?
Háálá lą'í a'ídeeł biniyé Diyin God bizaad yił tádadijeeh, ákondi nihí doo ákódeiit'į́į da; nihí t'áádóo nídí t'áá aaníí ádeiit'į́įgo índa Diyin God dabííł'aadii daniidlį́įgo Diyin God binááł Christ binahjį' dahwiilne'.
T'áá nihí yá'át'éehgo ádaa hane'ésh baa nínáádiit'áázh? Da' yá'át'éehgo nihaa hane'go nihich'į' naaltsoos ádoolníłígíísh ádá bídin niidlį́? Éí doodaii' naaltsoos ákót'éii aají nihits'ą́ą́dóó deezna'iísh ałdó' ádá bídin niidlį́?
T'áá nihí naaltsoos yá'át'éehgo nihaa halne'ii danohłį́įgo, shí índa Timothy nihijéí biyi'di bee ak'e'ashchíinii danohłį́, áko éí ak'e'ashchínígíí diné t'áá ałtso dayółta'go bił béédahózin,
áko éí Christ bits'ą́ą́dę́ę́' hane'ii bee nihił hwiilne'ígíí danohłį́. Bee ak'e'alchíhí éí doo bee ak'e'ashchį́į da, nidi Diyin God hináanii biNíłch'i Diyinii bee ak'e'ashchį́, tsé dilkǫǫhgo hasht'eelyaaígíí bikáa'gi doo bee bik'eda'ashchį́į da, nidi ajéí biyi'di bee bik'eda'ashchį́.
Ákót'éego Christ binahjį' Diyin God baa dzííníidlí.
T'áá nihí ániit'éhígíí bee bíniil'ą́ éí doo dii'níi da, nidi Diyin God éí bee bíniil'ą́,
éí bee aha'deet'ą́ ániidíii baa dahodiilnihgi bohónéedzą́ągo bíniil'ą́ągo nihá áyiilaa, éí doo bee haz'áanii bee ak'eda'ashchíinii át'ée da, nidi Níłch'i Diyinii yaa halne'. Háálá bee haz'áanii bee ak'eda'ashchíinii doo bik'eh hól'ínígíí biniinaa ó'oołdįįł, nidi Níłch'i Diyinii éí iiná aa yiilé.
Áko ałk'idą́ą́' bee haz'áanii bik'ehgo aniné yee inaalnish yę́ę, éí tsé bik'i na'ashk'aazhgo bik'e'ashchíinii bits'ą́ą́dóó bee haz'áanii ayóó át'éii bits'ádi'nílííd deezt'i' silį́'ígíí biniinaa, azhą́ Mózes binii' bits'ádi'nílídígíí doo wózhǫ́ bits'ádi'nílííd náádleeł da nidi, Ízrel dine'é doo deinóoł'į́į́' át'ée da.
Díí ákót'éego ałk'idą́ą́' bee haz'áanii ayóó át'éii yee inaashnishgo, jó'áko Níłch'i Diyinii t'ah aláhídi ayóó át'éii yee inaalnish.
Háálá ałk'idą́ą́' bee haz'áanii bee na'atseedgo ánihwiit'aah yee inaalnishii éí ayóó át'éego, jó'áko ts'ídá t'áá ákogi é'ét'é Níłch'i Diyinii yee inaalnishii éí t'áá íiyisí aláahdi át'éego ayóó át'éii ánáánát'é.
Kwe'é ałdó' t'áá aaníí kónáánát'é, łah ayóó át'é ats'ádi'nílííd nít'éé' yę́ę éí k'ad ánás'zįįdígíí t'ah aláhídi át'éego ats'ádi'nílídígíí k'ad ákóne' inaalnish.
Ákohgo ayóó át'é ats'ádi'nílídígíí ánás'zįįdgo, ats'ádi'nílííd doo bił yóó'ahodoogáłígíí éí ts'ídá aláahdi át'éego inaalnish.
Jó, kót'éego nihił chohoo'į́įgo bąą, t'áá íiyisí doo dasiiti'góó dahwiilne',
nihí doo Mózes át'į́ yę́ęgi ádeiit'į́į da, jó, éí hanii' bits'ádi'nílíidgo, doo bits'ádi'nílíid da yileełígíí ádin silį́į'jį' Ízrel dine'é doo yik'i dadooghał da jinízingo bik'íníjíłtih nít'éé'.
Nidi éí bíni' bił ch'aa daashchį́, háálá díí jį́įjį', bee aha'deet'ą́ áłtséhígíí dayółta'go, t'áá shiidą́ą'dii bintsíkees bik'ída'asti' yę́ę doo nahgóó iiltsóos da, háálá éí Christ bee t'éiyá nahgóó adooltsos.
T'áá aaníí, azhą́ t'áá Mózes binaaltsoos díí jį́į́góó nídayółtah nidi t'ahdii bijéí biyi'di bintsíkees t'áá bik'ída'asti'go át'é,
nidi Bóhólníihii yich'į' dah nídiikaigo dabintsíkees bik'ésti' yę́ę nahgóó iiltsos.
Bóhólníihii éí Níłch'i Diyinii nilį́, áko Bóhólníihii biNíłch'i Diyinii hólǫ́ǫgi ákwe'é áhonídlee'.
Áko nihí t'áá áníiltso t'áadoo nihinii'jį' bik'ída'asti'í bii' adéest'į́į́' biyi'jį' adéest'į́'ígi át'éego Bóhólníihii bee bits'ádi'nílíidii daníil'į́, áádóó Bóhólníihii éí Níłch'i Diyinii nilį́įgo nihiyi' naalnishgo Bóhólníihii bits'ádi'nílídígi át'éego t'áá ałkéé' honí'ą́ągo nihí ałdó' nihits'ádi'nílííd dadiidleeł.
Éí bąągo Diyin God yee a'ááh nízinii nihee hazlį́'ígíí biniit'aa díí bee neiil'a'go doo nihąąh nahwiikaad da.
Nihí baa yádahasinii índa nanil'ingo ó'oolníiłii yóó'adiit'ą́; nihí doo na'adlo' bee łí'iicháazh da, doo nidi Diyin God bizaad bee nahwiigizgo baa hwiilne' da, nidi Diyin God binááł t'áadoo bahat'aadí t'áá aaníinii baa hwiilne'go diné t'ááłá'í nítínígo yá'át'éehgo nihaa ákodanízin.
Áko azhą́ hane' yá'át'éehii baa hwiilne'ii doo bééhózin da nidi, éí ádabidi'dooldįįłii bídayéełkaahígíí t'éiyá bich'į' ákót'é.
Éí hoł nahaz'ą́ą́jí díí nihokáá' diyin áhodil'íinii níłch'i bida'iiníziinii binanit'a'í wolyéii doo da'oodlání dabíni' yił ch'aa yishchį́, áko Christ, éí Diyin God yináłt'éii bee bits'ádi'nílíidii baa hane' yá'át'éehii bee adinídíín éí nihokáá' diyin áhodil'íinii doo da'oodlání yik'i diiłdíin dooleełgi yits'ą́ąjį' yélná.
Háálá doo t'áá nihí ádaa hwiilne' da, nidi Christ Jesus éí Bóhólníihii nilį́įgo baa hwiilne', índa nihí éí Jesus bá nihinaal'a'í niidlį́įgo hwiilne'.
Diyin God éí, Chahałheeł biyi'dę́ę́' adinídíin le', dííniidii t'áá éí Christ binii' yik'i diiłdíinii nihił béédahodoozįįł biniyé bee bits'ádi'nílííd bee bééhózinii nihijéí yii' dííłdíín.
Nidi hashtł'ish łeets'aa' nahoniidlingo díí t'áá íiyisí ílíinii nihii' hólǫ́, éí ts'ídá aláahdi át'éego adziil nilíinii Diyin God bits'ą́ą́dę́ę́' át'éego bééhózin doo biniyé, t'áá nihí nihits'ą́ą́dóó éí dooda.
T'áá ałtsojį' nihich'į' nahwii'náa nidi, doo tsístł'ait'aash da; t'óó nihił haada nidi, doo nihił áhádįįh da;
atínihi'dil'į́į nidi, doo nihik'i'nichéeh da, naa'anihínídzílghał nidi, doo nanihidi'tseed da.
Jesus bits'ą́ą́dę́ę́' iiná ałdó' t'áadoo bahat'aadí nihits'íís bii' hólǫ́ǫgo yidooltsééł biniyé t'áá áłahjį' aniné bee nahodít'éégóó Jesus bá tádiit'aash.
Nihits'íís dínóonéłígíí bii' Jesus bits'ą́ą́dę́ę́' iiná t'áadoo bahat'aadí néidooltsééł biniyé t'ah hinii'náago t'áá áłahjį' Jesus bá díníi'néełjį' ninánihi'diit'aah.
Áko nihíjí aniné nihinaalnish, nidi aají nihíjí iiná nihindaalnish.
Ła' oosdląądgo ání, Iisisdląąd, éí bąą haasdzíí', níigo ak'e'ashchínígi át'éego nihí ałdó' Níłch'i Diyinii bee iiniidlą́, éí bąą nihí hahiidziih.
Háálá Diyin God éí Bóhólníihii Jesus néidiisáhígíí t'áá éí ałdó' baa hoolzhiizhdi Jesus yee náánihididoołjah, áádóó t'áá ła' bizhi'ee t'áá hó hojílǫ́ǫdi nánihizhdoo'ishgo nihił bééhózin.
Éí t'áá ałtsojį' nihá yá'át'ééh biniyé, nihokáá' dine'é bitahgóó Diyin God bibee ajooba' t'áá náás noosééł bik'eh ahééh hwiindzin bilááh yileeł, éí Diyin God baa ha'niih doo biniyé áánííł.
Azhą́ ats'íís bee ániit'éii yizhash nidi, doo nihąąh nahakaad da, háálá nihiyi'di bee ániit'éii éí t'áá ákwíí jį́ ániidí ánáálnííł.
Háálá díí áłts'íísígo t'óó kónígháníjį' ti'hwii'níhígíí, éí t'áadoo beełt'éhígóó t'áá íiyisí aa ha'niih nihá hasht'eilééh. Áko díí aa ha'niih éí hool'áágóó hólóonii doo niit'éehii át'é.
Éí biniinaa nihí daat'íinii doo baa nitsídeiikees da, nidi doo daat'íinii baa nitsídeiikees, háálá daat'íinii éí t'óó kónígháníjį' ádaat'é, nidi doo daat'íinii éí doo bá nidahwiizt'i' da.
Háálá nihits'íís níbaal nahalingo nihokáa'gi bii' kéédahwiit'ínígíí ábi'disdįįd nidi, kin yílá doo bee ályaii, yá'ąąshdi hool'áágóó nihá hólóonii Diyin God bits'ą́ą́dę́ę́' nihee hólǫ́ǫgo nihił béédahózin.
K'ad yá'ąąshdi bii' kééhwiit'į́į dooleełii biih jóya' laanaa daniidzingo, bíká ádił nídahodiilchił,
áko éí biih dahisiikaigo doo ats'íís t'áágééd danihidi'dooltséeł da.
Háálá t'ahdii díí nihits'íís níbaal nahalingo bii' kééhwiit'į́įgo ádił nídahodiilchiłgo ádił háádeiidzoł; éí doo bii' hadahidiikah da daniidzin, nidi yá'ąąshdę́'ígíí biih dahidiikah daniidzin, áko iiná ániidíii biniinaa díí ats'íís dadootsaałii yóó'adooldoh.
Ts'ídá díidíígíí biniyé Diyin God hasht'enihiilaago t'áádóo nídí bee ééhózinii t'áá bí Níłch'i Diyinii nihaidiní'ą́.
Éí bąą nihí t'áá áłahjį' nihił dahózhǫ́ǫgo chánah daniidlį́; nihits'íís nihighan át'éego t'ahdii bii' kéédahwiit'į́įgo Bóhólníihii bits'ą́ądi dahoniidlónígíí nihił béédahózin,
háálá oodlą́ bee dayíníikááh, anáá' bee daat'íinii bik'ehgo éí dooda.
Nihił dahózhǫ́ǫgo chánah daniidlį́įgo, danihits'íís bits'ą́ądi, íiyisí danihighandi Bóhólníihii bił dahoniidlǫ́ǫ dooígíí laanaa daniidzin.
Éí bąą azhą́ kwe'é nihits'íís bii' dahoniidlǫ́ǫ nidi, doodaléi' bits'ą́ądi dahoniidlǫ́ǫ nidi, t'áá áłahjį' Christ bił dahoniilzhǫ́ǫ dooleeł biniyé yéego ádeiit'į́.
Háálá t'áá áníiltso Christ bibikáá'dóó ánihwiit'aah bidááhdóó nihidiikah, t'ááłá'í niitínígo t'áá nihits'íís bii' kéédahwiit'į́įgo ádeiit'įįdii bik'ehgo, yá'át'éehii éí doodaléi' doo yá'át'éehii ts'ídá bą́ą́h niidlį́į́ góne' nihaa nídahódóot'įįł.
Áko Bóhólníihii Christ bik'ee yéé' hwiindzin nihił bééhózinígíí bąą, yéego diné bił hwiilne'go bíni' bá ádahwiilne', nidi nihí ániit'éhígíí Diyin God bił bééhózin, t'ah nít'éé' lá nihí ałdó' nihaa ákodanoohsįįh łeh nisingo shił chohoo'į́.
Nihí doo t'óó nihich'į' ch'í'ínáádiyii'nił da, nidi biniyéii hólǫ́ǫgo nihaa dadzíínóhłíi doo biniyé íit'į́, áko diné bijéí biyi' yá'áhoot'éehgo doo ádaa ha'niihii, nidi ats'íís k'ehgo níl'íinii t'éiyá yee ádaa ha'niihii bee bich'į' t'ą́ą́' háádadoohdzihii nihee dahólǫ́ǫ doo biniyé íit'į́.
Doo nihíni' bíighah da nahoniidlingo éí Diyin God bá ákóniit'éé nít'éé', doodaléi' nihíni' bíighahgo éí nihí aají nihá ákóniit'é.
Christ be'ayóó'ó'ó'ni' nanihiiłná, háálá éí t'áá łashdilt'éhígíí t'áá ałtso bá dadziztsą́ągo nihił bééhoozin; ákót'éego t'áá ádzíłtso dazneezná.
Áko hó t'áá ałtso bá dadziztsą́, dahinánígíí doo t'áá bí ádá dahináa da doo biniyé, nidi bá dadziztsą́ą́dę́ę́' náázdiidzáhígíí há dahináa doo biniyé bá dadziztsą́.
Éí bąą k'ad doo diné k'ehgo aa nitsáhákees bee ła'da baa nitsíikees da; azhą́ lá łah Christ t'óó diné nilį́įgo baa nitsíikees nít'éé' nidi, k'ad éí doo ákót'éego baa nitsíikees da.
Éí bąą t'áá háiida Christ yił łá'í nilį́įgo, éí diné ániidíii ábi'diil'įįh; t'áá shiidą́ą'dii bee biyi' áhoot'éé nít'éé' yę́ę bits'ą́ąjį' yóó'iildoh, jó'akon, ániidíii bee biyi' honít'i' yileeh.
Diyin God bits'ą́ą́dóó díí t'áá ałtsoní bee ayi' honít'i'ii, t'áá bí Christ binahjį' bił k'é da'ahidii'níigo áyiilaa, índa Diyin God yich'į' k'é nídadínóodzįįł biniyé diné bił dahodiilnihgo nihaidiní'ą́.
Diyin God éí Christ yii' hólǫ́ǫgo nihokáá' dine'é yił k'é néist'įįd, diné doo yee ákǫ́ǫ́ ádaadzaii t'áá yik'ijį' yis'ą́ągo éí dooda, áádóó hane' bee k'é hwiindzinii yee niha'oozlíi'go nihaidiní'ą́.
Éí bąą nihí Christ yá naazíinii daniidlį́įgo Diyin God nihee hazhó'ógo ná'ookąąh. Diyin God bił k'é da'ahidohní danihidii'níigo Christ bá nídanihiikąąh.
Háálá bił łá'í daniidlį́įgo Diyin God ts'ídá t'áá ákogi át'éii bee ts'ídá t'áá ákogi ádaniit'ée doo biniyé Christ, bąąhági át'éii doo át'é nízinii, nihibąąhági át'éii bik'i diit'ą́.
Áko Diyin God bił neiilnishii Diyin God bibee ajooba' t'áadoo biniyéhígóó t'áadoo nídahidoohłéhí nihidii'níigo nánihiikąąh,
háálá bí ání, Níídéests'įįłjį' ahoolzhiizhgo baa shił hózhǫ́ǫgo nidiséts'ą́ą́', índa yisdá'iildééh beiníłką́ yę́ędą́ą́' níká aashwod. Shoo, k'ad ts'ídá áajį' ahoolzhiizh; k'adyee' yisdá'iildééh bił hoolzhish.
Bee neiil'a'ígíí doo bik'íhát'áah da doo biniyé, diné ła'da bidínóołtł'ahii doo bidáahjį' ahii'níił da,
nidi t'áá ałtsojį' Diyin God yá naal'a'í niidlį́įgo ádééhoniilzinii, yéego ha'ííníilníigo ti'danihiyoołnííh, nihich'į' naho'diilná, nihich'į' nahwii'ná,
nánihidi'niltsxis, awáalyaaí niidlį́, nihił háhonicha', yéego neiilnish, doo awosh, índa dichin ídlį́ ádaat'éii bich'į' ha'ííníilní,
áádóó t'áadoo bee nihik'íhót'ahígóó, áádóó ałdó' nihił ééhózinígíí, nízaadgóó ha'ííníilnínígíí, nihá áhwiinít'į́'ígíí, Níłch'i Diyinii, t'áá aaníígóó ayóó'í'ííníi'nínígíí bee yá'át'éehgo ádééhoniilzin,
áádóó ałdó' t'áá aaníígóó saad bee yéiilti'go, índa Diyin God bibee adziilii bee; ts'ídá t'áá ákogi át'éii bideezla' nish'náájí índa nishtł'ají bee yíníitą',
áádóó nihił dajílį́ índa doo nihił dajílį́į da, nihíni' nehe'aah índa yá'át'éehgo éého'dílzin bee yá'át'éehgo ádééhoniilzin. Bina'adlo'ii niidlį́įgo nihaa nitsáhákees nidi, t'áá aaníinii bik'ehgo ániit'é;
diné doo béého'dílzinii niidlį́į nidi, yá'át'éehgo nihéého'dílzin; nabi'diztseedii niidlį́į nidi, t'áá hinii'ná; atélyaii niidlį́į nidi, doo naaztseedii niidlį́;
yínííł naagháii niidlį́į nidi, t'áá áłahjį' bił hózhóonii niidlį́; té'é'į́ niidlį́į nidi, lą'í da'at'į́įgo ádeile'ii niidlį́; t'áadoo nihee hólónída nidi, t'áá ałtsoní bee hólóonii niidlį́.
Kórinth dine'é danohłíinii, nihijéí tł'ááhdę́ę́' įįh nihííníi'níigo t'áá ałtsojį' ííshjání ídí'níilzingo nihich'į' yéiilti'.
Nihijéí bii' nihá hosiil'ą́, nidi nihí aají danihijéí bii' doo nihá nidahosooł'ą́ą da.
Nábidinínáádę́ę́' nihí ałdó' danihijéí bee ayóó'ádanihíínóh'níi le'; ha'áłchíní bich'į' yájíłti'ígi át'éego yáshti'go ádíshní.
Doo da'oodlání t'áadoo bił ałch'odanoh'níní. Háálá haa yit'éegoshą' diné t'áá ákogi át'éii índa doo ákogi át'éii ałch'oo'níi doo? Doodaléi' haa yit'éegoshą' adinídíín éí chahałheeł yił ahił nidlį́į doo?
Ha'át'íísh bee Christ índa níłch'i bida'iiníziinii binanit'a'í yee aheełt'éego nitsíkees? Doodaléi' oodlání índa doo oodláníshą' ha'át'íí t'ááłá'íígíí ałts'ą́ą́' íłk'iiz doo?
Diyin God bikin bii' sohodizin índa eda'alyaiishą' ha'át'íí yee t'ááłá'í nilį́įgo aha'didoot'ááł? Jó, nihí Diyin God hináanii bikin bii' sohodizin daniidlį́, háálá Diyin God t'áá bí ádííniid, Hatah kééhasht'į́į doo, áádóó hataasháa doo, áádóó haDiyin God nishłį́į doo, índa hó shidine'é dajílį́į dooleeł.
Éí bąą Bóhólníihii ádííniid, Doo oodláanii bitahdę́ę́' wóshdę́ę́' ch'íhóhkááh, áádóó t'áá sahdii bits'ą́ąjį' ahohkááh, áádóó ha'át'íhída t'óó badaa'ihii t'áadoo baa nídaaht'íní, áko nihich'į' k'é nísdzingo shaa hidoohkah,
áádóó nihiTaa' nishłį́į doo, áko nihí t'éiyá shiye'ké índa shitsi'ké danohłį́į doo, ní Bóhólníihii Aláahgo Ayóó'ábóodziilii.
Ayóó'ánihósh'níinii, díí kót'éego nihaa deet'ą́ągo biniinaa, haa'íshą' nihits'íís índa nihiníłch'i niyiiłchxǫǫhii nahjį' kódadiilnííł, áádóó Diyin God dadíníilzingo diyingo iiná hadaałt'éego ádadiilnííł.
Nihijéí bii' nihá dahooł'aah, t'áadoo ła'da bąąhági áhwiilyaa da, ła'da doo yiilchǫ' da, ła'da doo łíshiicháazh da.
Díí doo nihainísht'į́įgo ádíshníi da, háálá t'áá íídą́ą́' ánihidííniid, Łá'í daniidlį́įgo nii'néełgo, doodaii' dahinii'náago nihijéí bii' dahonohłǫ́ǫ doo.
T'áá íiyisí nihaa jííníshłíigo yáshti', t'áá íiyisí nihaa hashniih, áko t'áá hazhó'ó atínihi'dil'į́į nidi t'áá íiyisí shik'i hata' áádóó shił hózhǫ́.
Azhą́ Masedóniyadi niit'áázh yę́ędą́ą́' nidi, nihits'íís t'áadoo hanáályį́į' da, nidi t'áá ałtsodę́ę́' atínihi'dool'įįd, nihinaadę́ę'go saad nihídei'ááh nít'éé', nihí éí t'áá ádíiyi'ídi nihił yéé' nít'éé'.
Diyin God éí bąąh nidahwiizkaadii hayi' iyoołniihii, éí Táítas níyáhígíí yee hanihi'iyoosniid.
Éí níyáhígíí doo t'áá éí t'éiyá bee da, nidi bí aají nihee ha'oosniidígíí bee nihí ałdó' hanihi'iyoosniid, háálá nihídin danohłį́įgo, áádóó daahchago índa shídanoohdlį́įgo yee nihił hoolne', áko éí bąą t'ah aláhídi át'éego shił nááhoojǫǫd.
Háálá azhą́ shinaaltsoos bee yínííł biih nihíínil nidi, k'ad éí doo bik'édí nishłį́į da, t'áá lá aaníí bik'édí sélį́į' nidi, háálá éí naaltsoos yínííł yiih nihíínilgo shił bééhózin, nidi éí t'óó kónígháníjį' ákónihiilaa.
Jó ákohgo, k'ad éí shił hózhǫ́, yínííł biih noodee'ígíí éí doo biniinaa da, nidi yíní biih noodee'ígíí bee łahgo át'éego Diyin God bich'į' tsíńdasidookézígíí bąą shił hózhǫ́, háálá Diyin God bíniik'ehgo yínííł biih noodee', áko nihinahjį' ha'át'íhída doo yóó'adasoołdéel da.
Háálá Diyin God k'ehgo yínííł daniidlį́įgo éí łahgo át'éego Diyin God bich'į' tsínánihidiiłkosgo bee yisdá'iildéehii yaa nihii'éésh, áko éí doo bik'édí daniidlį́į da, nidi nihokáá'jí k'ehgo yínííł danilį́įgo éí aniné t'éiyá nánídlį́.
Jó, díí Diyin God bíniik'ehgo yínííł ídlį́ éí dooládó' yéego haleebee áhát'į́ é'éł'į́į da, dooládó' bídanoohdlį́įgo doo nihidahodiit'i'góó ída'dołnéeh da, dooládó' bąąhági át'éii biniinaa nihił niná'át'įįh da, dooládó' doo nihił dahóózhǫǫd da, dooládó' nihił yéé' áhósin da, dooládó' nihá laanaa danohsin da, dooládó' nihídanoohdlį́į da, dooládó' doo ákǫ́ǫ́ áát'įįdígíí atídoolnííł danoozį́į' da lá! Ákót'éego bee t'áá ałtsojį' doo nihidahodiit'i'góó bééhózingo ída'doołyaa.
Azhą́ lá nihich'į' ak'e'shéłchį́į nidi, éí doo ła'da doo ákǫ́ǫ́ áát'įįdígíí biniyé da, doo nidi ła'da doo ákǫ́ǫ́ áhóót'įįdgo yik'ee ti'hooznii'ígíí biniyé da, nidi Diyin God binááł aadę́ę́' yá'át'éehgo nihídanoohdlínígíí yit'íní ádoolnííł biniyé nihich'į' ak'e'shéłchį́.
Áko éí bee ha'iisiilniid. Áádóó ha'ííníilnínígíí éí Táítas aají nihaa bił hózhónígíí bóóltą'go t'áá íiyisí t'ah aláhídi át'éego nihił nááhóózhǫǫd, háálá t'áá ánółtso t'áadoo bi'diił'áhígóó ádaahłaa.
Háálá t'áadoo le'é bee nihaa hashniihgo bich'į' haasdzíi'go, éí yáhásin doo yiih shííłt'e' da, nidi bee nihich'į' hahaadzí'ígíí t'áá ałtso t'áá aaníí danilínígi át'éego, t'áá ákót'éego Táítas hanááł nihaa hwii'niihígíí ałdó' t'áá aaníí daazlį́į́'.
Áko k'é bee nihaazhníyá yę́ędą́ą́' nitsidaahkaigo, áádóó ádił nídahodoołchiłgo t'áá ánółtso ak'eh dahonoł'į́į́ nít'ée'ii bééjílniihgo ayóó'ánihijó'níigo t'ah aláhídi át'éego nihaa nitsídzíkees.
T'áá ałtsojį' nihaa jííníshłíhígíí t'áá íiyisí bąą shił hózhǫ́.
Shik'isóó, Masedóniyagi da'oodlání áłah nídaadleehii Diyin God bibee ajooba' bee baa hojoosba'ígíí nihił béédahózin doo nihííníi'ní,
háálá yéego atídabi'dil'į́įgo nabídahonitaah nidi t'áá íiyisí bił dahózhónígíí áádóó bitéda'a'į́'ígíí, éí t'ah aláhídi át'éego bił dahadlee'go ádabiilaa.
Háálá t'áá bí ádeinízingo t'áá yídaneel'ánígo índa yídaneel'ánígíi nidi biláahgo ada'iiznilígíí bá baa hashne',
áko Diyin God bidiyį́į́' bił ahił ídlį́įgo baa doolyéłígíí yee łahdóó yíká adoojahgo yídaneedlį́įgo yaa nídanihookąąh,
áko díí, t'áadoo bee baa nitsídeiikees yę́ę nidi éí biláahjį' Diyin God íinízinígíí bik'ehgo Bóhólníihii átsé yaa ádadeest'ą́, índa nihí ałdó' kojí nihaa ádadeest'ą́.
Táítas t'áá íídą́ą́' ajooba'go áká a'alyeedii baa nízdiidzáhígi át'éego aají nihitahgi ałdó' ałtso ła'jidoolíiłgo baa náhwiisiikan.
Áko k'ad oodlą́, áádóó yáti', áádóó ił ééhózin, áádóó t'áá ałtsojį' haleebee áhát'į́, índa ayóó'ádanihíínóh'nínígíí díí t'áá ałtso bee danihidziilígi át'éego díí ajooba'go áká a'alyeedii bidziilgo ádeínóhsin le'.
Díí doo bee nihá hooł'a'go ádíshníi da, nidi ła' t'áá íiyisí haleebee ádaat'į́įgo binahjį' nihe'ayóó'ó'ó'ni' t'áá aaníiniígíí ałdó' ííshjání ádoolnííł biniyé ádíshní.
Háálá nihiBóhólníihii Jesus Christ bibee ajooba' nihił béédahózin, jó, éí azhą́ at'į́į nidi, bahojoobá'í silį́į́', háálá nihá bahojoobá'í silį́'ígíí binahjį' nihí da'dooht'įįł.
Áko kwe'é t'áá shí baa nitséskeesígíí nihił ch'ínísh'aah; jó, k'ad ła' nááhaídą́ą́' doo t'óó baa nidiikah danoozį́'í t'éiyá da, nidi bídanoohdlį́įgo baa nídoohkai yę́ę k'ad ła'daahłéhígíí nihá yá'át'ééh,
éí bąą ła'dadoohłííł. Baa nidiikah danoozį́į́' yę́ęgi át'éego t'áá bídanooł'ánígíí bik'ehgo ła'dadoohłííł.
Jó, t'áá k'adę́ę áká ajoolwodgi, t'áá hwee hólónígi bee áká aníjílwo'go yá'át'ééh, doo bízhneel'áanii bik'ehgo éí dooda.
Náánáła' haleedígi ádabi'dil'į́įgo, áko nihí t'éiyá nihits'áda'iideeł dooleeł, doo dishníigo ádíshníi da,
nidi aheełt'éego ahaa nitsáhákees bąą, k'ad ha'át'íhída lą'ígo nihee dahólǫ́ǫgo éí bee ádaadinígíí bee bíká anáhjah, áko lą'í bee dahazlį́į'go nihíjí nihee ádaadingo áádę́ę́' ałdó' nihíká adoojah, aheełt'éego chodaoł'į́į doo biniyé ádíshní.
T'áá Diyin God bizaad bee ak'e'ashchínígi át'éego, Lą'ígo nídajiizlá'ígíí doo ła' há ch'ínííłna' da, índa t'áá áłch'į́į́dígo nídajiizlá'ígíí doo hats'ą́ą́' bi'oh silį́į' da.
Shí nihaa hą́ą́h nisinígi át'éego Diyin God éí Táítas hajéí tł'ááhdę́ę́' nihaa hą́ą́s nízingo áhoolaaígíí bąą bich'į' baa ahééh nisin.
Háálá Táítas doo t'óó baa néisiikaní t'éiyá da, nidi t'áá íiyisí nihíneedlį́įgo t'áá bí íinízingo akǫ́ǫ́ nihich'į' dah diighááh.
Nihik'is nilíinii ła' éí da'oodlání áłah nídaadleehii bitahgóó hane' yá'át'éehii yaa halne'go t'áá íiyisí béého'dílzinígíí bił akǫ́ǫ́ hodeel'a',
áádóó doo t'áá éí t'éiyá bąą hodeel'a' da, nidi Bóhólníihii baa ha'niih doo biniyé, índa yá'át'éehgo bee íiniidzinii ííshjání dooleeł biniyé da'oodlání áłah nídaadleehii díí ajooba'go áká a'alyeedii baa neiit'aashgóó nihił nijikai doo biniyé nidahastį́.
Díí ajooba'go áká a'alyeedii bineiilnishígíí ła'da doo yee nihik'íhodoo'ah da daniidzin,
háálá doo Bóhólníihii binááł t'éiyá da, nidi diné ałdó' binááł ha'át'íhída ił nilį́ nilíinii bidadiilkaal.
Áko nihik'is náánáła' bił akǫ́ǫ́ dahodeel'a', jó, éí t'óó nahwiilkaahgo t'áá íiyisí lą'íjį' nihízhneedlį́įgo nihił bééhoozin, nidi k'ad éiyá aají t'áá íiyisí nihaa dzólíhígíí binahjį' t'ah aláhídi át'éego haleebee nihá ájít'į́.
Jó, Táítas éí shich'ooní nilį́ índa shił naalnishii nilį́įgo nihinaashnishígi k'ad áájí nihinaalnish, áádóó náánáła' nihik'is nidilt'éego éí da'oodlání áłah nídaadleehii yá yil'aadii nilį́, éí hanahjį' Christ baa ha'niih.
Áko díí diné tált'éhígíí dabinááł áádóó da'oodlání áłah nídaadleehii dabinááł ayóó'áda'íínóh'nínígíí índa nihaa dahwii'niihígíí yit'íní ádaahłééh.
Díí k'ad Diyin God bidiyį́į́' bíká aná'álwo'ígíí biniyé nihich'į' ak'e'ashchíhígíí éí doo t'áá íiyisí shił bohónéedzą́ą da,
háálá t'áá k'adę́ę áká oojé'ígíí shił bééhózin, éí Masedóniya dine'é binááł nihaa hashniihgo kódíshní, T'ááłá'í nááhaídą́ą́' Akéya dine'é nida'doonih yiniyé hasht'e'ádadólzin, nihidishní, áko t'áá íiyisí bídanoohdlį́įgo ádaaht'ínígíí nihik'is t'óó ahayóí dabidiisnáá'.
Nidi díí bee nihaa hashniihígíí doo t'áadoo biniyéhí da dooleeł biniyé nihik'isóó danilínígíí nihich'į' dadíł'a', áko t'áá ádanoht'é dííniidígi át'éego hasht'e'ádadołnééh;
Masedóniya dine'é ła' bił aadi nishkaigo, nít'éé' doo hasht'e'ádadoołyaagóó t'óó baa yádadíníidzįįł sha'shin áádóó nihí ałdó' t'áá íiyisí baa yádadínóohsįįł, háálá Masedóniya dine'é binááł nihaa hashniihgo nihaa dzííníidlíí nít'éé'.
Éí bąą ałk'isóó danilínígíí nihich'į' shilą́ąjį' wohkah bidideeshniiłgi t'áá ákónéehee dooleełgo baa nitsísíkééz, béeso adahidoohniłgo bee nidahosoo'áanii t'áá áłdįįłt'éego ádadoohłííł biniyé, áko ahees'nilii doo nihílák'ee haa'nilii át'ée da doo, nidi t'áá nihí ádeinohsingo adahisoonilii át'ée doo.
Jó, díí ááhdishní: t'áá háiida áłch'į́į́dígo k'éé'dídléehii áłch'į́į́dígo ná'áyish doo, índa lą'ígo k'éé'dídléehii lą'ígo ná'áyish doo.
T'ááłá'í jinítínígo háni'dii bee hasht'e'nitsízníkéezii bik'ehgo ájooníił doo, t'áá bił t'ą́ą́' astį́įgo, doodaii' bíhodi'nilchéehgo éí dooda, háálá hoł hózhǫ́ǫgo t'áadoo le'é aa jiiníiłii éí Diyin God ayóó'áhó'ní.
Áádóó Diyin God éí ajooba' łą́ągo hólǫ́ǫgo yee nihik'ijidlí áyósin dooleełgo yíneel'ą́, áko t'áá áłahjį' t'áá ałtsoní bee nihee áda'azįįd doo, t'áá éí bik'ehgo naanish yá'át'éehgo nidaat'i'ii lą'ígo bee áká anáhjah doo.
T'áá Diyin God bizaad bee ak'e'ashchínígi át'éego: Bił hadlee'go na'aznii', diné badahojoobá'íii yitaa'aznii'. Bit'áá ákogi é'ét'éii éí hool'áágóó hólǫ́ǫ doo.
Diyin God éí k'i'diléii k'eelyéí bee baa áhojilyáanii índa bááh ch'iyáán nilį́įgo bee aa áhojilyáanii bee dajiinohba'ii nihá hózhǫ́ bilááh ájoolíił doo, áádóó bee t'áá ákogi ádanoht'éii bits'ą́ą́dóó aneest'ą' k'ee'ąą yilzhish doo.
T'áá ałtsojį' ayóó át'éego nihił dahadlee' doo biniyé t'áá ałtsoní nihá bilááh yileeł doo, áko nihinahjį' Diyin God yich'į' ahééh danízin doo,
háálá díí na'al'a'go cho'oot'ínígíí Diyin God bidiyį́į́' yídin danilíinii doo t'óó bee bíká aná'álwo'ii t'éiyá át'ée da, nidi t'áá bilááh ánéelą́ą'go Diyin God bich'į' baa ahééh hwiindzin k'ee'ąą yilzhishgo áyoolííł.
Díí béeso anídahohniłígíí naalkaahgo Christ baa hane' yá'át'éehii bee ádee hadahidohdziihgo bik'eh dahonoł'ínígíí binahjį' Diyin God yaa dahaniih doo, áádóó nihił dahadlee'go Diyin God bidiyį́į́' bá índa náádaała'ígíí t'áá ałtso bá béeso adahohníłígíí ałdó' binahjį' Diyin God yaa dahaniih doo;
Diyin God bibee ajooba' t'áá íiyisí nihilááh neel'ą́ągo nihee dahólónígíí bąą, nihídin danilį́ índa nihá sodadilzin.
Doo ałtso baa hóne' át'éégóó t'áá jíík'e Diyin God nihainíláii bich'į' baa ahééh hasin!
T'áá shí Paul éí Christ bee sha'át'e' ádinii índa bee shá áhwiinít'į́'íii binahjį' nánihooshkąąh. Ła' ádashiłní, Nihináałgo ayóogo dzisti', nidi doo nihinááłgóó t'éí doo nihíká dzísti' da.
Nihí ła' t'áá ats'íís k'ehgo nidahazt'i'ii baa nijighááh lá dashíínóh'níigo shaa ayadahoołiígíí aadi nihaa níyáago t'áá íiyisí doo sisti'góó nihich'į' bee hadeesdzih nisin lá nidi ni, ákondi doo ákónihidideeshniiłígíí éí baa nánihooshkąąh.
Háálá azhą́ díí nihokáa'gi ats'íís k'ehgo nidahazt'i'ii bik'ehgo hinii'náa nidi, doo ats'íís k'ehgo nidahazt'i'ii bik'ehgo anaa' íil'į́į da.
Anaa' bideezla' chodeiil'ínígíí éí doo ats'íís k'ehgo nidahazt'i'ii bik'ehgo da, nidi bidziilgo bąąhági át'éii yee bidziilii bił nahazhóodii Diyin God bibee adziilii bee íildįįł.
Ałgha'dit'ááh saad índa Diyin God ił bééhodoozįįłii yaa dazdoo'į́įgo nida'níłtł'aii íildįįł, áádóó Christ yik'eh dahół'į́į doo biniyé nitsáhákees t'áá ałtso yisnááh ádeiilne'.
Áko doo anáhóót'i'góó Christ bik'eh dahonoł'į́ dasoolį́į'go, doo ak'eh dahół'íinii t'áá ałtso atídadiilnííł biniyé hasht'e'ádííníilzin.
Nihináá' bee danół'ínígíí t'éiyá baa nitsídaahkees ni. Diné t'áá háiida Christ bíí' jílį́įgo beijólíhígíí háni'dii éí Christ bíí' jílínígi át'éego nihí ałdó' Christ bíí' niidlínígíí bééjílnííh.
Háálá azhą́ Bóhólníihii bee óhólnííh nihaidiní'ánígíí ayóogo bee ádaa hash'niih nidi doo baa yádínéesįįł da, jó, éí bee danihidziil dadoohłeeł biniyé át'é, bee ádanihidi'dooldįįł éí doo biniyé da.
T'áadoo naaltsoos bee nihił yéé' ádanihíínísingo shaa nitsídaahkeesí.
Háálá ła' ádaaní, Hanaaltsoos ayóogo bídahólnííh índa dabidziil, nidi nihitaa jigháago éí doo hadziil da, índa hazaad éí t'áadoo nilíní da, dashiłní ha'ní.
Diné ákódajinínígíí doo hatah neiit'aash da nidi, t'óó naaltsoos biyi' saad bee hahiidziihígíí bik'ehgo hatah niit'áazhgo ałdó' t'áá aaníí hanááł ádii'níłígíí háni'dii hoł béédahoozįįh.
Ła' t'áá bí yá'át'éehgo ádaa dahalne'go ch'í'ídadiyoo'niłígíí éí doo t'áá k'ad bił aheełt'éego í'diilyaa da, doo nidi bił ahąąh na'ádii'nil da. Nidi éí t'áá bí ahaa nitsídaakeesgo índa t'áá bí ahąąh nida'ádí'nilgo doo ádahoosyąądgóó ákódaat'į́.
Jó, naanish bee nihá haz'ánígíí biláahgo doo ádaa hodii'nih da, nidi Diyin God yee nihá has'ą́ągo nihaidiní'ánígíí t'éiyá bee ádaa hodii'nih, jó, éí nihí nidi t'áá ídeínółtą'.
Háálá nihí bee nihá haz'ánígíí bikáa'gi kéédahoht'į́įgo nihineiilnish, áko bee nihá haz'ánígíí doo bilááh na'ahiniilchéeh da; jó, nihí ts'ídá átséedi Christ baa hane' yá'át'éehii bił nihaa niit'áázh.
Nihí bee nihá haz'ánígíí biláahjį' náánáła' diné binaanish danilíinii doo bee ádaa hwii'niih da, nidi nihida'oodlą' bilááh yileełgo bee laanaa niidzinii éí nihitahgóó naanish bee nihá haz'ánígíí bik'ehgo nihineiilnishígíí t'áá íiyisí dínéesą́.
Áko índa nihilááhgóó kéyah bił nahaz'áanii biyi'góó hane' yá'át'éehii baa hwiilne' doo; náánáła' diné binaanish silį́'ígíí doo bee ádaa hwii'niih da.
Nidi aa hojiniihii, háni'dii Bóhólníihiigo baa hojiniih le'.
Jó, diné t'áá bí anishłį́ nízinígíí éí doo Bóhólníihii bee lą́ ałeeh da, nidi Bóhólníihii bił ajílínígíí t'éiyá.
T'áá yíní ádinígi át'éego t'áá áłts'íísígo hadeesdzihígíí bich'į' hada'íínółníi doo nisin. T'áá shǫǫdí shich'į' hada'íínółní!
Ch'ikę́ę́h t'ah doo diné bee haleehii éí bahastiin t'ááłá'í dooleełígi át'éego Christ baa danihidiyé'ą́ągo Diyin God k'ehgo łe'hasin bee nihaa łe'nisin.
Nidi níłch'i bida'iiníziinii binanit'a'í binahagiz yee átsé asdzą́ą́ Íiv yi'deezlo' yę́ęgi át'éego nihintsíkees t'ááłá'íígíí bee Christ nihił danilíinii bits'ą́ąjį' t'áá ádzaagóó anihidiyoo'ishii éí nihá binásdzid.
Háálá ła'da náánáádáałii éí Jesus baa hwiilne'ii bits'ą́ą́jí Jesus łahgo ánáánát'éii yaa nááhálne'go, doodaléi' Níłch'i Diyinii nihee dahazlį́į'ii bits'ą́ą́jí níłch'i łahgo át'éii nihee náádahadleehgo, náádoodaléi' hane' yá'át'éehii nídadooláhígíí bits'ą́ą́jí łahgo át'éii nínáádadoołéego, jó, éí t'áá chaałída baa ádadiyoht'aah.
Daal'aadii aláahdi ádaat'éii doo t'áá bi'ohgo ánísht'éego ádaa nitséskees da.
Azhą́ yáti' daats'í doo yiishchįįh da nidi, baa yáshti'ígíí éí ts'ídá shił bééhózin; díidíígíí t'áá ałtsoní binahjį' t'áá ałtsojį' nihił ííshjání íishłaa.
Diyin k'ehgo ayóó át'éii ádanihididoolníłígíí biniyé a'ohgo í'diishyaago t'áadoo bideenánígóó Diyin God baa hane' yá'át'éehii bee nihił hweeshne'ígíísh bee ádił asisziih?
Náánáła' da'oodlání áłah nídaadleehii béeso yee shíká anájah nít'éé' yę́ę bee nihinishishnish.
Áádóó nihitahgi naasháago t'áadoo le'é bídin nishłį́ yę́ędą́ą́' t'áadoo ła'da naanish biih yíłt'e' da. Háálá Masedóniyadę́ę́' ałk'isóó danilíinii nidahaaskaígíí bídin nishłíinii éí yee shíká ííjéé'. Áko ła'da t'áá ha'át'éegoda naanish biih hodeesht'eełjį' bił t'ą́ą́' sétį́ áádóó bił t'ą́ą́' sétį́į doo.
Christ binahjį' t'áá aaníígóó yáshti'go ádíshní, Akéya hoolyéegi, díí bee aa ha'niihígíí ts'ídá doo didoolyił da.
Ha'át'éegoshą'? Da' doo ayóó'ánihíínísh'níi daígíí daats'í biniinaa? Jó, ayóó'ánihíínísh'nínígíí Diyin God shá bił bééhózin!
Áko k'ad baa naasháhígíí ts'ídá t'áá éí baa naasháa doo, áko ła' ádeinízingo, Paul éí Diyin God bá joolnishígíí t'áá bił aheełt'éego nideiilnish, danízingo ádaa daha'niihígíí dabiyooch'íidgo béédahodoozįįł.
Háálá t'áá ádzaagóó nidazh' nitinígíí éí t'óó ádahozhdil'į́įgo daal'aadii dajílį́, naalnishí binda'adlo'ii dajílį́, éí Christ yá daal'aadii t'óó béé'ádahozhdil'į́.
Áyaanída Séítan t'áá bí níłch'i bida'iiníziinii binanit'a'í nilíinii nidi, łahgo át'éego diyingo naal'a'í bits'ádi'nídínígi át'éego yí'ínídiil'įįh.
Éí bąą bá nidaal'a'í ałdó' łahgo át'éego ts'ídá t'áá ákogi é'ét'é yá nidaal'a'í nahalingo yí'ínídadiil'įįhígíí doo t'óó bik'ee ił ahayói da. Yaa nidaaskaígíí bik'ehgo até'él'į́ bii'jį' t'óó bá nidahwiizt'i' doo.
K'ad díí bee hanáánásdziih, Ła'da doo la' áhojilyą́ą da, t'áadoo dashijó'níní, nidi nihí ła' ákódashíínóhníigo doo áhályáaniigi ánísht'éego t'óó yéego shił hada'íínółní, éí binahjį' shí ałdó' t'áá áłts'íísígo aa hodeesh'nih.
K'ad díí bee yáshti'ígíí doo Bóhólníihii yee has'ą́ą da, nidi doo áhályáanii k'ehgo ádaa ha'niih bee ádaa jóshdlíigo ádíshní.
Jó, lą'í nihokáá' bił nidahazt'i'ii yee ádaa daha'niih, éí lá bąą shí ałdó' ádaa hodeesh'nih ni.
Jó, t'áá shį́į́ dahonohsą́ągo doo ádahalyáanii bizaad bąą nihił dahózhǫ́ǫgo bich'į' hada'íínółní!
Háálá diné danilíinii naalte' ádanihósingo, doodaléi' t'óó nihaa nahodikaigo, doodaléi' na'adlo' yee łídanihicháazhgo, doodaléi' ayóó át'éii ída'dil'į́įgo, náádoodaléi' nihizanídadzilts'į́įh nidi éí t'áá ałtso bich'į' hada'íínółní.
Ákónihidiilníłígi doo bíniildzil da, éí baa yániidzin! Ákondi t'áá háiida t'áá ha'át'íhígíida t'áadoo náhoniyésí bee ádaa hoji'niihgo shí ałdó' t'áadoo náhoniyésí t'áá éí bee ádaa hodeesh'nih (doo áhályáanii nahalingo ádíshní).
Da' éísh Hííbrew dine'é danilį́? Shí lá ałdó' t'áá éí nishłį́ ni. Da' Ízrel dine'éésh danilį́? Shí lá ałdó' t'áá éí nishłį́ ni. Da' Éíbraham bits'ą́ą́dóó yichíiłiísh danilį́? Shí lá ałdó' t'áá éí nishłį́ ni.
Da' Christ yá nidaal'a'iísh danilį́? Shí lá t'ah aláhígo yá'át'éehgo éí nishłį́ ni; naanish t'ah aláhídi ádaat'éii baa naashá, doo jóołta' ánéelą́ą'di náshidi'neesghaal, t'ah aláhídi át'éego awáalyaaí nísísdlį́į́', índa lą'ídi k'asdą́ą́' shi'diisyį́ (doo áhályáanii nahalingo ádíshní).
Jew dine'é danilíinii tádiindóó ba'aan náhást'éidi nínádashidiiłtsxisgo ashdladi ákónéelą́ą'di nínádashineestsxas.
Táadi tsin bee náshidi'neesghaal; łah tsé bee k'asdą́ą́' shił nidzílne'. Táadi tsinaa'eełtsoh shił názts'il; ła'a tł'éé' áádóó ła'a jį́ dah naash'eeł nít'éé';
nídíshdááhgóó díí bee bádahadzidii bitaa séyá, tooh danílíinii, aghada'ii'níiłii, t'áá shí shidine'é nilíinii, doo Jew dine'é danilíinii, kin hadaas'áii dabiyi'góó, dahonoojítahgóó áádóó tónteel bikáá'góó, áádóó ałk'isóó ádahodil'íinii bee bádahadzidii bitaa séyá,
naanish shiiłhéego áádóó shich'į' nahwii'náago ti'hwiisénii', haa shį́į́ néelą́ą'di tł'éé' bíighah doo ashhoshgóó dichin áádóó dibáá' nishłį́įgo, t'áá ahą́ą́h ch'iyáán t'áágééd tádííyá, yishdlóohgo, éé' bídin nishłį́įgo tádííyá.
Áádóó náánáła' bik'ee ti'hwiisénii'ígíí t'áadoo ch'ídaash'a'í, da'oodlání áłah nídaadleehii t'áá ałtso baa áháyą́ągi t'áá ákwíí jį́ bich'į' shíni' íí'á.
Ła'da bi'oodlą' doo bidziilgóó shí éí shił bahojoobá'í. Ła'da adoosihjį' abidi'noot'aa'go éí biniinaa doo shił haldin da.
Ts'ídá ádaa hash'niih dooleeł ládą́ą́', t'áá ha'át'íhída doo shidziilgóó ásósinígíí t'éí bee ádaa hash'niih doo.
NihiBóhólníihii Jesus Christ biDiyin God t'áá éí biTaa' nilíinii, hool'áágóó baa ha'niihii, bił bééhózingo doo shiyooch'íid da.
Damáskasdi kin haal'áhígíí Áretas naat'áanii nilínígíí bá yinanit'a'í nilíinii bisiláo shił nidadoodił biniyé hada'ídół'į́į́', yiłníí nít'éé',
nidi kin haal'áii ditą́ągo binaa ahéé'ítł'inígíí tsésǫ' góyaa ts'iizis shił bidaadlo'go biyaa háíyá.
Ts'ídá ádaa hash'niih doo; azhą́ t'áadoo bee nídoolyéłí da nidi, jó, Bóhólníihii bits'ą́ą́dóó ił áhát'į́ índa t'áá éí bits'ą́ą́dóó ił ééhózin nilį́į́jígo baa hashne' doo.
Diné ła' Christ yił łá'í nilį́įgo bééhasin, dį́į́'ts'áadah nááhaídą́ą́' táadi yá'ąąsh ałk'i náhoníką́ą́ góde nabidistį́ (t'áá bits'íís beego daats'í, doodaléi' bits'íís t'áágéedgo daats'í, éí doo shił bééhózin da, nidi Diyin God t'éí bił bééhózin).
Áko éí diné ákóbi'diilyaaígíí bééhasin (t'áá bits'íís beego daats'í, doodaléi' bits'íís t'áágéedgo daats'í, éí doo shił bééhózin da, Diyin God t'éí bił bééhózin),
áko éí kéyah hózhǫ́ǫ́ góde nabidistį́įgo saad doo bee ha'doodzihii diné yaa hodoolnihgo doo bee haz'ą́ą daígíí yidiizts'ą́ą́'.
Íídą́ą́' áhóót'įįdígíí baa hashniih doo, nidi t'áá shí doo ádaa hodeesh'nih da, bich'į' doo shidziilígíí t'éí bee ádaa hodeesh'nih.
Azhą́ lá ádaa hash'niih dooleeł niizį́į' nidi, éí doo áhályáanii doo nishłį́įgo ádideeshniił da, háálá t'áá aaníí át'éé góne' ádideeshniił. Nidi shoo'ínígíí, doodaii' shá yidiits'a'ígíí biláahjį' t'áá ts'ídígi át'éego ánísht'éegi ła'da doo yee shaa nitsíkees da doo biniyé doo ákódeeshníił da.
Diyin God bits'ą́ą́dę́ę́' t'óó ahayóigo shił ééhoozinígíí doo bee ayóogo ádaa nitséskees da dooleełígíí biniyé, shits'íís bąąh dah haz'ą́ągo shá ályaa. Áko doo ayóogo ádaa nitséskees da dooleełígíí biniyé Séítan, níłch'i bida'iiníziinii binanit'a'í, bíniik'ehgo shąąh dah hoo'a'ígíí yee nínáshidiiłtsxisgo áshi'diilyaa.
Díí shits'ą́ąjį' nídoodleeł biniyé táadi Bóhólníihii ch'ééh baa néisiskan,
nidi áshíłní, She'ajooba' doo bee ni'oh neesh'ą́ą da, háálá doo adziil hólǫ́ǫgi shidziil bee hada'íłt'é. Éí bąą ha'át'íhída doo bich'į' shidziilii t'óó yówehda bee ádaa hash'niihgo baa shił hózhǫ́ǫ doo, áko Christ bibee adziilii yee shii' kééhat'į́į doo.
Éí bąą Christ bá ha'át'íhída doo bich'į' shidziilii, jó, éí saad bee shíni' nehe'aah, shité'é'į', atíshi'dil'į́, yéego shich'į' naho'diilná, díí t'áá ałtso baa shił hózhǫ́ǫgo í'dííníszin, háálá doo shidziil da nidi, shidziilgo át'é.
Doo áhályáanii nishłį́į́ nít'éé'! Jó, nihí ákónísht'ée dooleeł góne' adashinooyood, nihíjígo yee' yá'át'éehgo shá hadahidoohdzih nít'éé'. Háálá daal'aadii aláahdi ádaat'éii dabidohnínígíí doo bi'ohgo ánísht'ée da, azháánee' t'áadoo nishłíní da nidi.
T'áá ałtsojį' ha'ííníshníigo Diyin God bibee adziilii bee béédahózinii, áádóó bik'ee t'óó ił ahayóigo ádahooníiłii, índa ádahooníiłii ayóó ádaat'éii nihitahgóó t'áá aaníí yil'aadii nishłíinii baa naasháago áshi'diilyaa.
Náánáłahgóó da'oodlání áłah nídaadleehii bi'ohgoósh ádanoht'é? Nihí t'áadoo naanish biih nihíínil daígíísh biniinaa akéédę́ę́' nininoodee' daats'í? Díí doo ákǫ́ǫ́ ánihiishłaaígíí t'óó shá baa dayoohnééh.
Jó'akon k'ad táadi aleeh góne' nihaa náádeeshdáłígíí biniyé hasht'e'ádiishyaa. Nidi doo nihinaanish deeshłeeł da, háálá ha'át'íhída danihíhígíí doo bíká ásht'į́į da, nidi t'áá nihí nihíká ásht'į́, háálá a'áłchíní dajílíinii éí dahashchíinii doo bik'i nidadzildzil da, nidi ashchíinii éí ba'áłchíní yik'i nidaaldzil.
Azhą́ shí aláahgo ayóó'ánihíínísh'níigo shí t'éí a'ohgo áshi'dó'níi doo nidi shił hózhǫ́ǫgo shee hólóonii nihá ninádideesh'ááł, t'áá shí nidi nihá niná'ádideesht'ááł.
T'áá lá aaníí doo naanish biih nihijíínil da ni, ákondi, Hanahagiz bee nihi'joolohgo łídanihijizhcháázh lá, dashidohní.
Da' nihich'į' nidasíł'a'ígíísh bee łídanihishécháázh?
Táítas ákǫ́ǫ́ dínááh bidishníigo néisiskan, áko nihik'is nilíinii ła' bił ákǫ́ǫ́ ííł'a'. Ákoósh Táítas t'áá ha'át'éhígoda łínihizhcháázh? Da' doósh t'ááłá'í nitsáhákees bee íi'níił da? Da' doósh t'ááłá'ígi át'éego nihidiiltaał da?
T'áá níléídę́ę́'ésh nihidááhdóó ách'ą́ą́h yéiilti' nít'ée'go baa nitsídaahkees? Ayóó'ánihósh'níinii, Diyin God binááł Christ bił łá'í niidlį́įgo yéiilti' nít'éé', áko danihidziil dadoohłeeł biniyé t'áá ałtsojį' nihíká aná'ahiniilchééh nít'éé'.
Háálá ádanoht'ée dooleeł nihósh'níinii doo ákódanoht'éégóó nihaa deeshááł dó'óshłí nisin, índa hójí ájít'ée dooleeł dashíínóh'níinii doo ákónísht'éégóó nihaa deeshááł dó'óshłí nisin. Nihitahgóó daats'í ałgha'dit'ááh, ooch'į́į́d, áháchį', ałch'ą́ą́h na'a'na', nichǫ́'ógo aa yá'áti', aseezį́, áshohódli' índa hahóó'á dahólǫ́ǫ dooleeł dó'óshłí nisin.
Jó, nihaa náánísdzáago nihinááł a'ohgo ádaa nitséskeesgo Diyin God áshidoolííł dó'óshłí nisin, áádóó t'áá íídą́ą́' lą'í bąąhági ádáát'įįdgo badaa'ihii, áádóó na'ageh yee tsi'nidaaskaii índa adádanoolníigo tsi'na'adá yaa nidaaskaii éí t'ah doo łahgo át'éego yąąh tsíńdadikeesgo yits'áhákáahii ałdó' baa yínííł biih nídeeshtłish dó'óshłí nisin.
Díí k'ad táadi nihaa nishááh, áko bee ak'ihodiit'áanii éí oo'íinii naakida, doodaii' táa'da t'áá aaníígóó dahalne'go t'éí ílį́į doo.
Átséédą́ą́' bąąhági ádaat'į́ nít'é'ígíí índa náádaała'ígíí t'áá ałtso bił hazhó'ó nihi'níłnii' ni', naakidi nihaa níyáá góne' nihitaashá yę́ędą́ą́' nihi'níłnii'ígi át'éego, t'áá ákót'éego k'ad doo nihitaasháa da nidi ałdó' nihináá'níshnííh, áko nihaa náánísdzáago doo nihaa hą́ą́h dínéesįįł da.
Jó, Christ t'áá aaníí shiyi'dę́ę́' yáłti'go nihił béédahodoozįįł. Háálá Christ doo adziil yee doo nihich'į' ááníił da, nidi nihitahgóó bibee adziilii yit'íní áyoolííł.
Azhą́ doo hadziilgóó tsin ałnáoszid bikáa'jį' hoł o'oolkaal nidi, Diyin God bibee adziilii bee jiiná. Háálá hoł doo nihidziil da, nidi Diyin God bibee adziilii binahjį' hoł łá'í niidlį́įgo habee adziilii bee hoł hinii'náa doo.
T'áá daats'í aaníí oodlą́ bee nisoozínígíí bee nida'ádółkaah. Hazhó'ó nida'ádínóhtaah. Da' Jesus Christ nihiyi'di hólónígíísh doo baa ákodanohsin da? Doodaii' nida'ádínóhtaahígíísh ch'ééh ádaał'į́?
T'ah nít'éé' lá nihí na'ádíniitaahígíí doo ch'ééh íil'įįdgóó nihił béédahoozin łeh nisin.
Nidi doo bąąhági ádadoohníił daígíí biniyé Diyin God bich'į' sodiszin; bee na'íhonitaah bíniil'ąąd nahoniidlingo ádíshníigo éí dooda, nidi t'áá ákǫ́ǫ́ ádadoohníłígíí biniyé ádíshní, azháánee' nihí t'óó ch'ééh íil'įįd nahoniidlin nidi.
Háálá t'áá aaníinii doo bik'ijį' woodle' át'ée da, nidi t'áá aaníinii t'éiyá bá íi'nííł.
Háálá nihí doo nihidziil da nidi, aají nihí éí danihidziilígíí baa nihił hózhǫ́. Ts'ídá yá'át'éehgo dahinohnáa dooleeł danihííníi'ní.
Nihaa níyáago éí doo t'áá hashkée choideesh'įįł da biniyé t'ahdii nihits'ą́ądi naasháago kót'éego nihich'į' ak'e'ashchí. Háálá Bóhólníihii éí óhólnííh bee dadínóoséełgo danihidziil ádanihideeshłííł biniyé sheidiní'ą́, danihideeshchǫǫł biniyé éí dooda.
Shik'isóó, bee ninisht'éehii éí díí, Diyin God nihił hólǫ́ǫ doo. Hadanołt'éego, ałk'i dahołta'go, t'áá aheełt'éego nitsídaahkees, ałch'į' k'é danohdzingo hazhó'ó kéédahoht'į́, áko Diyin God ayóó'ó'ó'níinii índa t'áá éí ach'į' hózhǫ́ eidii'aahii nihił hólǫ́ǫ doo.
Ahíláłk'e dadołniihgo k'é béé'áhohjih,
Diyin God bidiyį́į́' t'áá ałtso k'é danihiłní.
Bóhólníihii Jesus Christ bibee ajooba', áádóó Diyin God bibee ayóó'ó'ó'ni', índa Níłch'i Diyinii bee ahił ídlíinii t'áá ánółtso bee nihik'ihojidlíi doo. T'áá ákót'ée doo.
Shí Paul yil'aadii nishłį́. Doo diné shííł'aad da, doo nidi diné binahjį' yil'aadii nishłį́į da, nidi Jesus Christ áádóó Diyin God, aTaa' nilíinii, éí Jesus daaztsą́ą́dę́ę́' néidiisáii, t'áá bí binahjį' yil'aadii nishłį́.
Christ bee ałk'isóó danilíinii bił neiikaígíí éí biłgo oodlání danilíinii Galéíshiyadi áłah nídaadleehii k'é dabidii'ní:
Diyin God aTaa' áádóó nihiBóhólníihii Jesus Christ bibee ajooba'ii índa bibee ach'į' hózhǫ́ náhásdlį́į'ii yee nihik'ijidlíi doo.
Diyin God nihiTaa' íinízinígíí bik'ehgo díí doo yá'át'ééhgóó hoogáłígíí biyi'dóó Christ yisdánánihizhdiyoo'niłgo bąą nihibąąhági át'éii biniyé nihá dadziztsą́.
Diyin God hool'áágóó ahóyéel'áágóó baa ha'niih le'! T'áá ákót'ée doo.
Ha'át'íí lá hąhí Diyin God éí Christ bibee ajooba' yee nihíká ádííniidii bits'ánáhóhjeehgo náánáła' hane' bikéé' naanánoohdahgo bik'ee t'óó shił ahayóí!
Jó, éí doo hane' yá'át'éehii át'ée da, náánáła' hane' yá'át'éehii t'áá ádin, nidi ła' nihíni' deiłąąhgo áádóó Christ baa hane' yá'át'éehii dadidiilgis danízin.
Azhą́ nihída, doodaléi' yá'ąąshdę́ę́' diyingo naal'a'ída átséédą́ą́' hane' yá'át'éehii bee nihił dahwiilne' yę́ę bits'ą́ą́jí hane' łahgo ánáánát'éii yee nihił náádahalne'go, háni'dii éí biniinaa ádahodi'dooldįįłgo há hada'doodzih!
T'áá ádadii'niid yę́ęgi át'éego k'ad ánáádísh'ní: Hane' yá'át'éehii daołtsood yę́ę bits'ą́ą́jí hane' łahgo ánáánát'éii bee nihił nááhojilne'ii háni'dii éí biniinaa áhodi'dooldįįłgo há ha'doodzih.
Da' diné shich'ijí danilį́į dooleeł jinízingo ájíníísh dashíínóhní? Doodayéii! Diyin God shich'ijí nilį́į dooleełgo yee' bíká ásht'į́. Diné bił dahonishǫ́ǫ dooleełígíí ts'ídá doo bíká ásht'į́į da. Jó, t'ahdii t'óó diné bił honishǫ́ biniyé ásht'į́įgo éí doo Christ yá naal'a'í nishłį́į da doo.
Shik'isóó, t'áá aaníígóó ánihidishní: Hane' yá'át'éehii baa hweeshne'ii éí doo diné bits'ą́ą́dóó hane' át'ée da.
Háálá éí doo diné bits'ą́ą́dóó nídiiláii át'ée da, índa t'áadoo yínashineestą́'í da, nidi Jesus Christ shił ííshjání áyiilaago shee hazlį́į'ii át'é.
Átséédą́ą́' Jew dine'é binahagha' bik'ehgo hinishnáá nít'éé' yę́ę, áádóó t'áá ii' shíłjaa'ígi bee t'áá shizááká Diyin God dayoodlání áłah nádleehii atésh'į́įgo ádeeshdįįł nisin nít'é'ígíí baa dahosidoots'ą́ą́'.
Áádóó ałk'idą́ą́' dashizhé'é yę́ę bi'é'él'į' t'áá íiyisí bídin nishłį́įgo shidine'é t'áá bił ahąąh nidaashkai yę́ę biláahgo Jew dine'é binahagha' shił bééhoozin.
Nidi t'ah doo shi'dichí yę́ędą́ą́' Diyin God ats'áshiníłtį́, áádóó bibee ajooba' yinahjį' shíká ádííniid. Éí t'áá bí íinízingo
doo Jew dine'é danilíinii bitahgóó baa nahodeeshnih biniyé biYe' shił yit'íní áyiilaa. Íídą́ą́' ats'íís áádóó bidił dahólóonii doo ła' bił baa nísíst'įįd da.
Shítséedi daal'aadii danilíinii Jerúsalemgóó doo bich'į' niséyáa da, nidi Aréíbiya kéyahgóó níyá, áádóó índa Damáskasgóó t'ą́ą́' nináánísdzá.
Áádóó táá' nááhaidóó bik'ijį' índa Jerúsalemdi Peter baa níyá, áko t'áá ákwii ba'ałk'ee sédáago ashdla'áadah shiiską́.
Nidi náánáła' daal'aadii éí t'áadoo deiłtsą́ą da, t'áá hazhó'ó Bóhólníihii bitsilí James t'éiyá.
Diyin God shá bił bééhózingo doo shiyooch'íídgóó nihich'į' ak'e'ashchí!
Áádóó índa Síriya índa Silíshiya kéyah nahós'a'di níyá.
Íídą́ą́' Judíyagi Christ dayoodlání áłah nídaadleehii t'ah doo dashiiłtsééhgóó doo shéédahósin da nít'éé';
nidi, Łah atínihił'į́įgo Jesus baa hane' doo t'áá aaníi da, níí nít'éé' yę́ę k'ad índa yoodlą́ągo yaa nahalne', ha'níigo shaa dahodiits'a'.
Áko shinahjį' Diyin God yaa dahaniih.
Áádóó dį́į́'ts'áadah nááhaidóó bik'ijį' índa Jerúsalem góde Bárnabas bił náánísht'áázh, Táítas ałdó' bił niikai.
Diyin God shił ííshją́ą́ áyiilaii bik'ehgo ákǫ́ǫ́ níyá. Áko doo Jew dine'é danilíinii bitahgóó hane' yá'át'éehii baa hashne'ii da'oodlání yá naazíinii bee bił dahweeshne'. Nidi doo Jew dine'é danilíinii bił nahosisne'ii doo t'áadoo biniyéhígóó baa niséyáa da áádóó baa nináánáshdáa dooleełii bił t'áá da'áko doo biniyé t'áá bí t'éiyá bił dahweeshne'.
Táítas, bił naash'aashígíí éí Gríik dine'é nilį́į nidi, bąąh náhidínóolgish doo bi'doo'niid da,
nít'éé' ła' diné ałk'isóó ádahodil'íinii t'áadoo baa ákodaniidzį́'í yah aheeskai lá. Éí Christ Jesus binahjį' nihá honídlee'ígíí hadeidoosił biniyé naalchí'í k'ehgo t'áá nahonit'inee yah aheeskai lá. Éí Jew dine'é bibee haz'áanii biyaa ninádíníidahgo binaalte' nídazhdoodleeł danihó'ní.
Nidi aají t'áá aaníinii hane' yá'át'éehii baa hane'ii t'áá nihá náás yit'ih dooleeł biniyé t'óó kónízahíjį' nidi t'áadoo hak'eh dahosiil'įįd da.
Aląąjį' naazíinii ádajit'į́ dahodi'nínígíí, (doo haash yit'éegoda haa nitséskees da, Diyin God doo ła' a'ohgo yaa nitsékees da, ) aląąjį' naazíinii dahodi'nínígíí t'áadoo ha'át'éhígoda shighą́ą́h dazh'deeshjée' da.
Nidi Peter éí Jew dine'é danilíinii, bąąh nídahineeshgizhii bee dabi'dééji'ii, bich'į' hane' yá'át'éehii bee ha'ahoosdlíi'go hąąh niilyáhígíigi át'éego shí ałdó' doo Jew dine'é danilíinii, doo bąąh nídahineeshgizhii dabi'dééji'ii bich'į' hane' yá'át'éehii bee sha'ahoosdlíi'go shąąh niilyáhígíí hoł béédahoozingo
(jó, Peter éí Diyin God bibee adziilii haidiní'ą́ągo bąąh nídahineeshgizhii bitahgóó nahojilne'go nijil'a' doo biniyé yich'į' hóół'aad, t'áá ákót'éego ałdó' shí, doo Jew dine'é danilíinii bitahgóó nahashne'go naash'a' doo biniyé yich'į' shííł'aad)
áádóó James, Peter índa John, da'oodlání bá aląąjį' naazíinii dahodi'níinii, díí hoł béédahoozingo índa Diyin God naash'a'go áshiilaaígíí baa ákodazniizį́į'go, éí shí índa Bárnabas doo Jew dine'é danilíinii bich'į' diit'ash, áádóó hó t'éí bąąh nídahineeshgizhii bich'į' jidookah biniyé bee ahadadi'niit'ą́ągo ahił daniidlį́įgo bee ahíláłk'e dadeelnii'.
T'áá hazhó'ó badahojoobá'íígíí t'éiyá béédajilniihgo baa nitsídadzikees doo danihó'ní, áko ts'ídá éidíígíí t'áá k'adę́ę bi'iishłaa.
Áádóó nááhodideeshzhiizhí Peter Ántiyakdi jiníyáago, ákwii hach'į' niníyáago áhodííniid, Doo ákǫ́ǫ́ ánít'į́į da. Háálá t'áadoo bahat'aadí t'áá ííłdįįd hak'i hodiit'ą́ągo nijighá.
Háálá diné ła' Jerúsalemdę́ę́' t'ah doo James yits'ą́ą́dóó yíkááh yę́ędą́ą́' da'oodlání doo Jew dine'é danilíinii bił nída'jidį́į́h nít'éé', nidi éí yíkaidóó bik'ijį' doo bił nída'jidį́įh da dzizlį́į'go t'óó bits'ánídzídzá, háálá, Da'oodlání t'áá ałtso Jew dine'é bibee haz'áanii bik'ehgo bąąh nídahidínóolgish, daanínígíí yíkai.
Áko ła' Jew dine'é da'oodlání danilíinii Peter t'áá yik'ehgóó ádaat'į́įgo yaa nídiikai. Bárnabas nidi áájí izhdiilwod.
Nidi hane' yá'át'éehii biyi'dóó t'áá aaníinii doo k'éhézdongo bik'eh dajíkááhgóó shił bééhoozingo t'áá ałtso dabinááł Peter áhodííniid, Azhą́ lá ni Jew dine'é nílį́į nidi, Jew dine'é bibee haz'áanii doo bik'eh hinínáágóó, nidi doo Jew dine'é nilíinii hinánígi át'éego hinínáago, ha'át'éegoshą' doo Jew dine'é danilíinii éí Jew dine'é dahinánígi át'éego dahináago ádíílííł?
Azhą́ nihí Jew dine'é daniidlį́įgo danihi'dizhchį́į nidi, doo Jew dine'é danilíinii bąąhági ádaaníłígíí doo ákódaniit'ée da,
shą́ą́' Jew dine'é bibee haz'áanii bik'eh hól'ínígíí binahjį' doo ła'da t'áá ákogi ájít'éego há ha'doodzih da, nidi Jesus Christ joodlą́ągo baijólíhígíí t'éiyá binahjį' t'áá ákogi ájít'éego há ha'doodzihgo nihił béédahózin. Nihíyee' éí Christ deiniidlánígíí bee ts'ídá t'áá ákogi ádaniit'éego nihá hada'doodzih biniyé Christ Jesus deisiidląąd, nidi bee haz'áanii bik'eh dahoniil'ínígíí bee éí dooda, háálá bee haz'áanii t'óó bik'eh hojíł'į́įgo doo ła'da ts'ídá t'áá ákogi ájít'éego bee há ha'doodzih da.
Áko Christ bee ts'ídá t'áá ákogi ádaniit'éego bee nihá ha'doodzihígíí hádeiit'į́įgo nihí ałdó' ádił nida'ayiilzíihgo bee nihéédahoozingo, da' ákoósh Christ ádił ni'iidzííh yiih nihíínil? Ts'ídá dooda lą́ą!
Nidi bee haz'áanii bi'íínísingo nihéłchǫ'ígíí hasht'enáshdléehgo baa nídiisdzáago t'áadoo bahat'aadí bee haz'áanii bee ádihodiisht'i' doo.
Diyin God bá hinishnáa doo biniyé Jew dine'é bibee haz'áanii bee shá nihoot'ą́ągo dasétsą́ą́ lágo shił bééhoozin.
Jó, Christ bił tsin ałnáoszid bąąhjį' shił o'oolkaal, áko k'ad hinishnánígíí éí doo t'áá shí hinishnáa da, nidi Christ shii' hinánígíí bee hinishná, áko k'ad hinishnánígíí éí Diyin God biYe' ayóó'áshó'níigo shá daaztsáanii baa jííníshłíhígíí bee hinishná.
Diyin God bibee ajooba' doo nahjį' kóshłéeh da, háálá bee haz'áanii éí Diyin God binááł diné ts'ídá t'áá ákogi ádaat'é ádeiile'go t'áadoo biniyéhígóó Christ daaztsą́ą doo nít'éé'!
Galéíshiyadi oodlání danohłíinii, ha'át'íí lá yówééh át'éego doo ádahosoołyąąd da lá! Tsin ałnáoszid bąąhjį' Jesus Christ bił o'oolkaalígíí t'áadoo bahat'aadí nihinááł baa hóóne' nidi, háí lá nihíni' nideizgizgo na'nitin t'áá aaníinii doo bik'eh dahonoł'į́į da dasoolį́į́'?
Haa'íshą' díí t'éiyá bínanihídídéeshkił: Da' Jew dine'é bibee haz'áanii bik'eh dahonoł'ínígíísh binahjį' Níłch'i Diyinii nihee dahazlį́į́', éí doodago hane' yá'át'éehii dadoohts'a'go deinohdlánígíísh binahjį' nihee dahazlį́į́'?
Ha'át'íí lá yówééh át'éego doo ádahosoołyąąd da! Da' Níłch'i Diyinii bee nínáádanihi'dizhchį́įgo dahisidoonaadgo k'adísh éí bee haz'áanii bik'eh hól'į́ bee hadaałt'é ída'dołnééh lá?
Łą́ą́góósh t'áadoo biniyéhígóó ti'dahwiisoonii'? T'áá aaníí t'áadoo biniyéhígóogo ákót'é!
Éí bąą Diyin God éí Níłch'i Diyinii nihii' hólǫ́ǫgo ánihósinii, áádóó nihitahgóó álílee k'ehgo ádahooníiłii yaa naagháii éí bee haz'áanii bik'eh dahonoł'íinii daats'í yinahjį' át'į́? Éí doodago hane' yá'át'éehii dadoohts'a'go deinohdlánígíí daats'í yinahjį' át'į́?
Éíbraham éí Diyin God joosdląąd, áko t'áá ákogi át'éii jílį́įgo há haadzíí'.
Éí bąą díí baa ákodanoosįįh: diné éí Diyin God yaa dadzólíhígíí t'áá ałtso Éíbraham ba'áłchíní danilį́.
Náás hoolzhishgóó doo Jew dine'é danilíinii bi'oodlą' bee ts'ídá t'áá ákogi át'éego Diyin God bá hadoodzihgo t'áá átséedi Diyin God bizaad bee ak'e'ashchíinii bee bééhoozin. Jó, t'áá átséedi Diyin God bizaad bee ak'e'ashchíinii biyi'dóó hane' yá'át'éehii bee Éíbraham yił hoolne'go kóní, Ał'ąą dine'é t'áá ałtso ninahjį' bik'ihozhdoodliił.
Áko Éíbraham éí Diyin God yoosdląądgo bik'ihojidlíhígi át'éego Diyin God dayoodlánígíí t'áá ałtso bik'idahojidlí.
Nidi bee haz'áanii Mózes baa deet'áanii bik'eh dahoniil'į́įgo t'éí bee yisdádahidiikah dajinínígíí éí atídahodi'doolníiłgo há ha'oodzíí'. Háálá Diyin God bizaad bee ak'e'ashchíinii kóní, Bee haz'áanii biyi' bee ak'e'ashchíinii t'áá ałtso doo bik'eh ádajít'éii áádóó doo bik'eh ádajooníiłii atídahodi'doolníiłgo há ha'oodzíí'.
Áko t'áadoo bahat'aadí bee haz'áanii yik'eh hół'íinii binahjį' diné doo ła'da ts'ídá t'áá ákogi át'éego Diyin God bá hadoodzih da, háálá Diyin God bizaad bee ak'e'ashchíinii ání, Ts'ídá t'áá ákogi ájít'éii hwe'oodlą' bee a'ódlí bee jiináa doo.
Nidi bee haz'áanii éí oodlą́ doo yił ółta' da, háálá kóní, Bee haz'áanii bi'jił'íinii t'áá éí bee jiináa doo.
Bee haz'áanii bee hóyée'jį' nihá ha'oodzíí' yę́ę bits'ą́ąjį' Christ náánihiisnii'go éí nihá ha'oodzíi'ii Christ bik'ijį' silį́į́', háálá Diyin God bizaad bee ak'e'ashchíinii ání, T'ááłá'í jinítínígo tsin bąąhjį' nijiyííłtínígíí hóyée'jį' há hada'iisdzíí'.
Éí Jesus Christ át'į́, éí binahjį' Éíbraham bee bik'ihodzisdli'ii doo Jew dine'é danilíinii bee dahodooleeł, áko Jesus Christ deiniidlą́ągo baa dadzííníidlíhígíí bee Diyin God yee nihá nihoní'áanii Níłch'i Diyinii nihiih dahwiileeh.
Shik'isóó, diné ájooníłígíí binahjį' nihił ííshją́ą́ áháshłééh: diné ła'da ha'át'íhída nidizhní'ą́ągo bee lą́ azlį́į́'dóó bik'ijį' diné náánáła' doo hats'ą́ą́' k'éé'iidoołchxǫǫł da, doo nidi saad ła' há yínéidoo'áał da.
Jó, Diyin God yee nihwiiz'áanii éí Éíbraham índa bits'ą́ą́dóó yizhchíinii yá haadzíí'. Áko, Nits'ą́ą́dóó dayíchíihii lą'ígo, doo níi da, nidi, Nits'ą́ą́dóó yizhchíinii, níigo t'ááłá'í yeinít'ínígíí éí Christ ááhyiłní.
Díí ááhdishní: bidziilgo Christ bee aha'deet'áanii Diyin God t'áá íídą́ą́' yee lą́ asłį́į'ii, dį́įdi neeznádiindóó ba'aan tádiin nááhaidóó bik'ijį' bee haz'áanii Mózes yeidiní'áanii doo łahgo ánéidoodlíił da, áko éí yee nihwiiz'áanii doo t'áadoo nídoodleełí da.
Háálá Éíbraham bíí' dooleełii éí bee haz'áanii bik'eh hól'ínígíí binahjį' hwee nidahwiileehgo, Diyin God éí Éíbraham yá yee nihoní'áanii doo binahjį' da doo nít'éé'. Nidi yá yee nihoní'áanii binahjį' baa deet'ą́.
Ákoshą' ha'át'íí biniyé Jew dine'é bee haz'áanii bá ályaa? Ádił nida'iilzíihii ádaa ákodadínóodzįįł biniyé doochíiłii aa deet'ánígíí yizhchį́įjį' há ályaa. Áko díí bee haz'áanii Diyin God éí diyingo nidaal'a'í binahjį' Jew dine'é yá sizíinii baa deet'ą́.
Nizhdilt'éego t'éiyá hata' sizínígíí hólǫ́ǫ doo. Jó nidi Diyin God éí t'ááłá'í.
Áko daats'í bee haz'áanii éí Diyin God yee nihoní'áanii yik'ijį' naalnish? Ts'ídá dooda lą́ą! Háálá bee haz'áanii hinááh áda'ale' dooleełígíí nihaa yílyáago, ts'ídá t'áá ákogi é'ét'éego ó'oolíił doo nít'éé'.
Nidi Diyin God bizaad bee ak'e'ashchíinii áníigo t'áá ádzíłtso bąąhági át'éii biyaa nazhnideeh, éí bąą Jesus Christ dajoodląąhgo t'éiyá Diyin God yee nihoní'áanii hwee dahodooleeł.
Nidi Christ deidiidląąłígíí t'ah doo yichííhdą́ą́' bee haz'áanii nihee ádíhólnííh nít'éé'. Nihida'oodlą' bee yisdánihidi'doo'niłígíí yit'íní áyiilaajį' nihee ádíhólnííh nít'éé'.
Nihe'oodlą' bee ts'ídá t'áá ákogi ádaniit'éego Diyin God nihá hadoodzih biniyé Christ níyáago bee haz'áanii biyaa háánihoo'niljį' biyaa sii'nil nít'éé'.
Nidi k'ad Christ deiniidlą́ągo bee haz'áanii doo nihee ádíhólníih da.
Háálá Christ Jesus deinohdlánígíí bee t'áá ánółtso Diyin God ba'áłchíní danohłį́.
Háálá nohłą'í Christ bił łá'í soolį́į'go tó bee danihi'doolzį́'ígíí Christ bee hadadoohdzaago t'áá binoołt'é dasoolį́į́'.
Éí bąą Jew dine'é índa Gríik dine'é nohłíinii doo ał'ąą ádanoht'ée da; naalte' índa doo naalte' nohłíinii doo ał'ąą ádanoht'ée da; biką'ii índa bi'áadii nohłíinii doo ał'ąą ádanoht'ée da, háálá t'áá ánółtso Christ Jesus bee łá'í nohłį́.
Áko Christ bíí' danohłį́įgo Éíbraham ba'áłchíní danohłį́, áko Éíbraham baa deet'áanii danihí.
Díí ááhdishní: hashchíinii bee hólóonii hóó' dooleełígíí t'ah doo baazniséégóó naalte' nilíinii doo t'ah biláhígo ájít'ée da, azhą́ hashchíinii bee hólóonii t'áá át'é hóó' nidi.
Aa ádahalyáanii índa naalye'é yaa ádahalyáanii hwee ádídahólnííh, hazhé'é bee hólóonii ła'a jį́ ałtso hwíí' dooleełgo yee nihoní'áanii baa nizhnísą́ąjį'.
T'áá ákót'éego nihí ałdó' áłchínígi ádaniit'éego Diyin God yee nihoní'áanii t'ah doo bik'ida'diitįįh yę́ędą́ą́' nahadlá áłtsé bee nidanihidi'neestą́ą'ii binaalte' daniidlį́į́ nít'éé'.
Nidi ts'ídá baa hoolzhiizhgo Diyin God biYe' yiníł'a', éí asdzání bishchį́, áádóó yizhchį́įgo bee haz'áanii yik'eh hół'į́įgo hináá nít'éé'.
Bee haz'áanii dah dabiistł'óonii nááhizhdoołnih biniyé, áádóó nihí éí Diyin God t'áá bí ba'áłchíní daniidlį́į doo biniyé bi'dizhchį́.
Áádóó ba'áłchíní danohłínígíí bąą Diyin God éí haYe' biNíłch'i Diyinii nihijéí yiih yiyííł'a'go, Ába, aTaa', níigo ná'ookąąh.
Éí bąą k'ad doo naalte' nílį́į da, nidi Diyin God ba'áłchíní nílį́. Áko ba'áłchíní nílį́įgo Christ binahjį' Diyin God yee ak'ijidlíii níí' nilį́.
T'ah nagháí yę́ędi Diyin God doo béédahonohsin da yę́ędą́ą́', ha'át'íhída doo diyin danilíinii bich'į' nidahohłáá nít'é'ígíí éí binaalte' danohłį́į́ nít'éé'.
Nidi k'ad Diyin God béédahosoosįįd, doodaii' Diyin God bídę́ę'go agháago nihééhoosįįdgo, ha'át'éego lá nahadlá átsé bee nidanihidi'neestą́ą'ii éí doo bee adziil da nidi, áádóó t'áadoo nánídlíní da nidi bich'į' t'ą́ą́' dah nídaahkah lá? Éí binaalte' nídadiidleeł daats'í danohsin?
Jó yoołkáłígíí, áádóó nídahidizíidii, áádóó dahwéelzhíishiida índa nináháháahiida nihił dadiyingo ádeínóhsin lá!
T'áadoo yee' ałdó' biniyéhígóó nihinshishnish yíshłí nisingo bąąh shíni'.
Shik'isóó danohłíinii, ánísht'éhígi ádanoht'ée dooleełígíí baa nánihooshkąąh, háálá shí ałdó' ádanoht'éhígi ánísht'é. Doo shich'į' bąąhági ádaahdzaa da.
Shąąh dah haz'ánígíí biniinaa áłtséedi hane' yá'át'éehii bee nihił hweeshne'ígíí nihił béédahózin.
Azhą́ shąąh dah haz'ánígíí bee nanihíhodi'nitaah, nidi t'áadoo doo dashisoo'įįd da, t'áadoo doo dashinoozį́į' da, nidi t'áá Christ Jesus danoozį́į́' yę́ęgi át'éego Diyin God bidiyingo naal'a'í nishłį́ nahalingo dashinoozį́į́'.
Íídą́ą́' nihił dahóózhǫǫdígíishą' háájí silį́į́'? Háálá íídą́ą́' nihá shił bééhózingo nihaa hashne', bohónéedzą́ą́ ládą́ą́' nihináá' nidi hadadoohniłgo shaa dadoohnił nít'éé'!
Da' ákoósh t'áá aaníinii bee nihił hashne'ígíí biniinaa nihi'ana'í sélį́į́'?
Diné ayóogo nihídaneedlínígíí doo nihá yá'át'éehii biniyé t'óó ádahodil'į́įgo nihídaneedlį́. T'áá sahdii shits'ąą nidanihiinilgo nihígo agháago danihidzíists'ą́ą' doo danihó'ní.
Jó, nihá yá'át'éehii biniyé áłahjį' ayóogo nihídaneedlínígíí yá'át'ééh, aadi naasháago, doo aadi naasháa da nidi.
Sha'áłchíní yázhí, Christ át'éhígi ádanoht'ée dooleełjį' amá awéé' bídii'na'ígi át'éego nihá ti'hooshníihgo hoolzhish.
K'ad aadi nihił honishłǫ́ǫ laanaa nisin, áko łahgo át'éego nihich'į' hahasdziih doo nít'éé', háálá shí nihá nitseeshdá!
Jew dine'é bibee haz'áanii nihee ádíhólnííh danohsinii, bee haz'áanii ánínígíí dasidoots'ą́ą́'.
Éíbraham biye'ké naaki nít'éé', biye' ła' éí asdzání naalte' nilínígíí bishchį́, biye' ła'ígíí éí asdzání doo naalte' nilíinii bishchį́, níigo bee ak'e'ashchį́.
Asdzání naalte' nilínígíí biyáázh éí t'áá ats'íís k'ehgo jishchį́, nidi asdzání doo naalte' nilínígíí éí biyáázh Diyin God éí Éíbraham yee yá nihoní'áanii bik'ehgo jishchį́.
Áko díí hane' ch'íní'ánígíí bee ak'idi'dootį́įłii át'é. Jó, díí asdzání naakiígíí éí bee aha'deet'áanii naakiígíí yaa halne'. Ła' éí Héígar, Dził Sáínaidę́ę́' bee aha'deet'áanii yaa halne', éí naalte' danilį́į doo biniyé áhoolchííł.
Díí asdzání Héígar wolyéhígíí, éí Aréíbiyadi Dził Sáínai si'ánígíí yaa halne'; t'áá éí asdzání k'ad Jerúsalemgi haz'ánígíí yaa halne'. Éí ba'áłchíní t'áá yił naalte' danilį́.
Nidi Jerúsalem wódahdi hólónígíí éí doo naalte' nilį́į da, éí nihimá nilį́.
Háálá Diyin God bizaad bee ak'e'ashchíinii ání: Asdzání, na'áłchíní t'áadoo hazlį́į'ii, nił hózhǫ́ǫ le', doo i'niiltsąąhii awéé' doo bídii'néehii, nił hózhǫ́ǫgo dílwosh, háálá asdzání doo ałchíi daígíí asdzání bahastiin yee ba'áłchíní hólóonii biláahgo ha'áłchíní hodooleeł.
K'ad lą́ą, shik'isóó, Diyin God aidiní'ánígíí binahjį' Áízak éí Éíbraham biye' nilínígi át'éego nihí ałdó' Diyin God aidiní'ánígíí binahjį' t'áá bí ba'áłchíní daniidlį́.
Íídą́ą́' t'áá ats'íís k'ehgo yizhchíinii éí Níłch'i Diyinii k'ehgo yizhchíinii atíyiilaa yę́ęgi át'éego k'ad ałdó' t'áá ákót'é.
Nidi Diyin God bizaad bee ak'e'ashchíiniishą' ha'át'íí ní? Asdzání naalte' nilíinii biyáázh t'áá bił ch'íninołchééh, háálá asdzání naalte' nilíinii biyáázh éí asdzání doo naalte' nilíinii biyáázh bíí' dooleełii doo bił ałts'ą́ą́' ajíłk'iiz da doo, ní.
Éí bąą, shik'isóó, asdzání naalte' nilíinii doo ba'áłchíní daniidlį́į da, nidi asdzání doo naalte' nilíinii ba'áłchíní daniidlį́.
Jew dine'é bibee haz'áanii biyaa sii'nil yę́ę bits'ąą á honídlee' biniyé Christ nihá honídlee'go ánihiilaa! Éí bąą yéego nisoozį́. Binaalte' dasoolį́į́' nít'é'ígíí t'áadoo baa ánídadiyoht'aahí.
Jó'akon, shí Paul ánihidishní: Nihąąh nídahidínóolgish ádanihi'diilyaa ládą́ą́', Christ éí t'áadoo biniyéhí da nilį́.
Diné t'ááłá'í jinítínígo hąąh nídahineeshgizhii éí bee haz'áanii t'áá át'é ts'ídá bida'jił'į́į dooleełgi t'áá aaníígóó bee hoł náádahashne'.
Nihí éí bee haz'áanii bídahwíínółníhígíí bee ts'ídá t'áá ákogi ádaniit'éego nihá hada'doodzih danohsinii éí Christ doo danoozį́į' dago Diyin God bibee ajooba' bits'áhisoohkai.
Nidi nihí, Níłch'i Diyinii binahjį' nihe'oodlą' bee ts'ídá t'áá ákogi ádaniit'éego Diyin God nihá hadoodzihígíí bíká nihił chodahoo'į́įgo biba' ádaniit'é.
Háálá Christ Jesus bił łá'í niidlį́įgo éí nihąąh náhinilgish, doodaii' doo nihąąh náhinilgish éí t'áadoo biniyéhí da, nidi Christ deiniidlánígíí nihe'ayóó'ó'ó'ni' bee bééhózinii éí ílį́.
Shą́ą́' yéego nihe'oodlą' bee nisoozį́įgo bik'ehgo deínóhkáah ni'! Háishą' t'áá aaníinii bik'eh dahonoł'į́į́ nít'ée'ii nihits'ą́ą́' yineestł'ah?
Díí nihíni' bee nihá ádahoołaii éí Diyin God nihíká ádííniidii doo bits'ą́ą́dę́ę' da.
Jó, díík'ǫsh áłch'į́į́dígo taos'nii' t'áá át'é yiniisoł.
Doo łahgo át'éego tsínáádadoohkosígíí biniyé Bóhólníihii binahjį' nihaa jííníshłí, áádóó t'áá háiida nihíni' jiłąąhígíí éí t'áá hó há nihodoot'áłígíí bik'ee ti'hwiizhdoonih.
Jó nidi shik'isóó, da'oodlání bąąh nídahidínóolgishígíí t'ahdii bee na'nishtingo doo atíshi'dil'į́į da doo nít'éé'. Éí bee na'nishtingo Jesus tsin ałnáoszid bąąhjį' daaztsánígíí baa hane'ii diné doo bá nanitł'ah da doo nít'éé'.
Nihił dahółánígíí nahjį' kódabi'dólne' laanaa nisin!
Háálá shik'isóó, á honídlee' bii'jį' nihíká ádahodoo'niidgo t'áá hazhó'ó nihá dahonídlee'ígíí binahjį' nihits'íís yidánoolníinii bá t'áadoo ashja da'íínóhsiní. Ayóó'áda'ahíínóh'níigo ahíłká anáhjah.
T'áá ni ádííní'nínígi át'éego bił kééhót'íinii ayóó'ííní'ní; kót'éego t'ááłáhídi ha'oodzí'ígíí bee, bee haz'áanii t'áá át'é bi'al'į́.
T'áadoo ahináádadoołtłi'í áádóó t'áadoo saad bee hada'ahiyołdlaadí, háálá ákódaaht'į́įgo ałtso ahididołtah, éí bits'ąą ádaa ádahołyą́.
Nidi ánihidishní, Níłch'i Diyinii bee dayínóhkáahgo, ts'ísee k'ehgo át'éii be'adáhonooni' doo bida'doohłíił da.
Háálá ts'ísee k'ehgo át'éii be'adáhonooni' éí Níłch'i Diyinii yik'ijį' naaldzil, t'áá ákót'éego ałdó' Níłch'i Diyinii éí ts'ísee k'ehgo át'éii yik'ijį' naaldzil, áko díí kót'éego ałts'ą́ą́jí nidlį́įgo baa nideeshaał danohsinii doo bídeínóhhah da dooleeł.
Nidi Níłch'i Diyinii nihoo'ishgo Jew dine'é bibee haz'áanii doo nihee ádíhólníih da.
Áko ts'ísee k'ehgo baa ooldahii éí t'áadoo bahat'aadí: jó éí adilyé, [na'ageh bee tsi'na'adá,] baa'ihgo nitsáhákees, baa yádahasinii baa oodááł,
e'elyaii bich'į' nahadlá, na'adlo'go álílee bee nahaghá, ak'e'diniih, ahiní'diiltłáád, adáhonooní, áháchį', ałk'ijį' na'anish, ałch'ą́ą́h na'a'na', ałts'á'áldah,
ooch'į́į́d, [diné naatseed,] tó tsi'na'iiłáii yidlą́, t'áá na'níle'dii adlą́, áádóó t'áá ákónáádaat'éii. Ákót'éii yaa nidaakaígíí Diyin God bee bóhólníihgo bił haz'áanii doo bíí' dadooleeł da dishníigo t'áá átséedi bee nihi'níłnii' yę́ę bee nihináá'níshnííh.
Nidi Níłch'i Diyinii bineest'ą' éí díí: ayóó'ó'ó'ní, ił hózhǫ́, hasht'ehodít'é, nízaadgóó ha'ahóní, ajooba', yá'át'éehii, a'ahódlí,
a'ohgo é'ét'é, ádaa áháyą́; kódaat'éhígíí bee haz'áanii doo bídéét'i' da.
Áádóó Christ Jesus bíí' dajílíinii éí ts'ísee k'ehgo be'adáhonooní áádóó bee laanaa daznízinii tsin ałnáoszid bąąhjį' bił o'oolkaal.
Níłch'i Diyinii bee dahinii'náago, haa'íshą' Níłch'i Diyinii bee dayíníikáah doo.
Haa'íshą' t'áadoo doo ádadiilkóhí doo, t'áadoo ałk'ee dadinii'niihí doo, índa t'áadoo da'ahiilch'į́dí doo.
Shik'isóó, diné ła' bąąhági át'į́įgo bééhoozingo, Níłch'i Diyinii k'ehgo ádanoht'éii, a'ohgo áda'díínółzingo hasht'e'ninádadoohdlóós. Ádaa ádahołyą́, nihí ałdó' nihídahodínóotahgoda át'é.
Nihide ádahoot'éego ahíłká anáhjah, ákódaaht'į́įgo Christ yee has'áanii bida'oł'į́įgo át'é.
Háálá diné t'áadoo nilíní da nidi ayóó ánísht'é nízinii, éí ádina'adlo'go át'é.
Nidi diné t'ááłá'í jinítínígo baa nijigháii ádá hadazdoolził, áko yá'át'éehgo baa nijigháá ládą́ą́' éí baa hoł hózhǫ́ǫ doo. Diné náánáła' yaa naagháii éí t'áá bí bíni'dii yaa naaghá.
Háálá diné t'ááłá'í jinítínígo bá ho'diilzį'ii t'ááłahodit'éhee bá nidzizį́į doo.
Diyin God bizaad bee nahodi'nitinii éí nahonitinii áádóó t'áá ałtso bee jiináanii bił ałts'ą́ą́' ajíłk'iiz doo.
Nihida'dódleeh lágo; Diyin God doo bá nahat'i' da. Diné t'áá ha'át'íhída k'izhdííláhígíí t'áá éí ałdó' áłah ázhdoolííł.
Háálá t'áá háiida t'áá hó hats'íís yidánoolníinii k'izhdííláhígíí t'áá éí áhodoołdįįłii ádá shóizhdoołt'eeł, nidi Níłch'i Diyinii bá k'izhdííláhígíí éí Níłch'i Diyinii bits'ą́ą́dóó iiná doo ninít'i'ii ádá shóizhdoołt'eeł.
Áko haa'íshą' yá'ádaat'éehii baa nideiikaígíí t'áadoo ádadadiidláhí doo, háálá doo áá dahosiit'įįdgóó, baa hoolzhiizhgo da'diigish.
Éí bąą ashja'ósingo haa'íshą' diné t'áá ałtso baa dajiiniiba'go nizhónígo bindeiilnish doo, Christ dayoodlání danilíinii íiyisí agháago bindeiilnish doo.
Jó, t'áá shí shíla' bee nitsaago nihich'į' ak'e'ashchíhígíí baa ákodanoohsįįh!
T'áá ats'íís k'ehgo nitsídaakeesii t'óó bee ch'íshidit'áah dooleeł danízingo nihąąh nídahidínóolgishjį' yídanihiniłkad. Éíyee' Christ tsin ałnáoszid bąąhjį' ti'hooznii'ígíí biniinaa doo atíshidi'doolníił da danízingo ádaat'į́.
Azhą́ bąąh nídahineeshgizhii nidi t'áá bí bee haz'áanii doo t'áá ałtso yik'ehgóó ádaat'ée da, nidi biyaa soonilii binahjį' ádaa daha'niih doo biniyé nihąąh nídahidínóolgishjį' nihídaalná.
Nidi ts'ídá doo ádaa hósh'niih át'ée da, t'áá hazhó'ó nihiBóhólníihii Jesus Christ tsin ałnáoszid bąąhjį' nihá daaztsánígíí t'éiyá bee ádaa hodeesh'nih. Jó, éí bee nihokáá' bił nidahazt'i'ii shits'ą́ą́' tsin ałnáoszid bąąhjį' shich'į' bił o'oolkaal, áádóó shí ałdó' nihokáá' bił nidahazt'i'ii bits'ą́ą́' tsin ałnáoszid bąąhjį' shił o'oolkaal.
Ąąh náhinilgish t'áadoo nilíní da índa doo ąąh náhinilgish ałdó' t'áadoo nilíní da, nidi Christ bee diné ániidí ánályaii t'éí ts'ídá ílį́.
Kót'éego dajiináanii t'áá ádzíłtso Diyin God éí Ízrel dine'é náyiizlá'ígi át'éego náhwiizláa'ii hach'į' hózhǫ́ náhodoodleeł, áádóó Diyin God haa jooba' doo!
Kodóó náásgóó t'ááká diné ła'da shich'į' ninááhoyółnáá' lágo, háálá shikáá'góó daasidgo naasháhígíí bee Bóhólníihii Jesus bíí' nishłį́įgo bééhózin.
Shik'isóó, nihiBóhólníihii Jesus Christ bibee ajooba' nihii' naazíinii yił dahólǫ́ǫ doo. T'áá ákót'ée doo.
Shí Paul, Diyin God íinízinii bik'ehgo Christ Jesus yá yil'aadii nishłį́. Diyin God bidiyį́į́' Éfesasgi kéédahat'íinii Christ Jesus bee bada'ódlíii bich'į' naaltsoos áshłééh:
Diyin God nihiTaa' áádóó Bóhólníihii Jesus Christ bibee ajooba' índa bibee ach'į' hózhǫ́ náhásdlį́į'ii yee nihik'ijidlíi doo.
NihiBóhólníihii Jesus Christ biDiyin God t'áá éí biTaa' baa ha'niih doo! Éí Christ biniit'aa yá'ąąsh haz'ą́ądi diyin k'ehgo bee ak'ihojidlíii t'áá ałtso yee nihik'ijisdli'.
Áko binááł dadiniigin áádóó t'áadoo bee nihik'ídahót'ahígóó dahinii'náa doo biniyé, t'ah doo nahasdzáán niit'aah bítséedi ayóó'ánihó'níigo Christ yee nánihiizláá'.
Jesus Christ biniit'aa t'áá bí ba'áłchíní dadiidleełgo íinízinii bik'ehgo yaa bił hózhǫ́ǫgo t'áá átséedi nánihiizláá'.
BiYe' ayóó'áyó'níinii biniit'aa bibee ajooba' ayóó át'éii yee nihik'ijisdli'go nánihidiinilígíí bee baa dahwii'niih doo.
Éí lą́ą Diyin God bibee ajooba' yee alááh neel'áanii bik'ehgo Christ bidił bee náádanihi'diiznii', áádóó ádił nida'ayiilzíi'ii nihá yóó'iidii'aahgo
t'áá íiyisí nihik'ijisdli'. Hóyą́ągo áádóó yikék'eh hoo'į́įgo,
t'áá bí íinízinígíí bik'ehgo yaa bił hózhǫ́ǫgo yinahaz'áanii doo bééhózinii nihił bééhózingo áyiilaa.
Nihoolzhiizhgo yá'ąąshdi áádóó nahasdzáán bikáa'gi dahólóonii t'áá ałtso Christ yee ahiih nídooldahgo binahodziz'ą́.
Diyin God íinízingo binahat'a' bik'ehgo t'áá ałtsoní ła'yoolííł. Binahat'a' bik'ehgo t'áá átséedi nánihidiinilgo Christ bee nihíí' dadooleełii ałdó' nihaa deet'ą́.
Nihí, áłtsé Christ baa dadziisiidli'ígíí, Diyin God yee ayóó át'éii baa dahwii'niih dooleełgo nihik'i diilnii'.
Nihí ałdó', saad t'áá aaníinii, éí hane' yá'át'éehii bee yisdánihi'doo'nilígíí dasidoots'ą́ą'go dahwiisoohdląądgo Diyin God éí Níłch'i Diyinii nihaidiní'ánígíí bee nihéédahózingo ádanihi'diilyaa.
Éí yee yik'é na'níláago bíí' silį́į'ii doo bohodiit'i'góó áyiilaajį' nihíí' dooleełii t'áádóo nídí nihíí' dooleełgo bééhózin.
Ákót'é bąą, Bóhólníihii Jesus deinohdlánígíí índa Diyin God bidiyį́į́' t'áá ałtso ayóó'ádeínóh'nínígíí nihá baa hodiséts'ą́ą'go
t'áadoo áhodiiszéhí nihaa ahééh nisingo shisodizin bee nihénáshniih.
NihiBóhólníihii Jesus Christ biDiyin God t'áá éí aTaa' bi'oh hodidilyéehii, éí Níłch'i Diyinii bibee hódzą́ índa ił ííshjání ó'oolíiłii nihaididoo'áałgo bee hwéédahodoohsįįłgo bíká sodiszin.
Áádóó Diyin God nihíká ádííniidgo bíká nihił chodahoo'ínígíí, índa ak'ihojidlí ayóó át'éii hodiyį́į́' bíí' dadooleełígíí nihił béédahodoozįįł biniyé nihijéí bii' nihił ííshją́ą́ ánihósin dooleełgo nihá sodiszin.
Dooládó' bibee adziilii ayóó át'éii nihí da'iiniidlánígíí nihiyi' naalnishgo nihił béédahózin doo biniyé sodiszin. Jó, éí bibee adziil yee ayóó ábóodziilii yik'ehgo áánííł.
Éí yee Christ daaztsą́ą́dę́ę́' néidiisáago yá'ąąsh haz'ą́ądi binish'náájí dah yineesdá.
Áadi nidant'áii, bídahólníihii, adziil bee dahólóonii, índa hoot'ááł t'áá ałtso yídahółnííh, áádóó ayóó ádaat'éii dabi'dójíii t'áá ałtso doo díí hoolzhishígíí biyi' t'éiyá da, nidi kodóó náás hoolzhishgóó biyi' dabi'dójíi dooleełígíí Christ bee bóhólnííh.
Áko t'áá ałtsoní bik'i jidées'eezgo áhoolaago bee hóhólnííh, áádóó da'oodlání t'áá ła' bizhi'ee bá nahoji'áago áhoolaa.
Da'oodlání t'áá ła' bizhi'ee hats'íís nilį́įgo bee hadaałt'é dzizlį́į́', áádóó t'áá ałtsoní hólónígíí hwee hadaałt'é daazlį́į́'.
Áko doo ákǫ́ǫ́ ádaat'įįdii áádóó ádił nida'ayohsíihii biniinaa Diyin God bich'į'go dasinoonáá nít'éé', nidi Diyin God hinááh ánídanihiidlaa.
Jó, nihokáa'gi bąąhági át'éii bił nidahazt'i'ii bik'ehgo dayínóhkááh nít'éé', áádóó wódahgo bídahólníihii binanit'a'í, níłch'i bida'iiníziinii binanit'a'í, éí diné doo ak'eh dahół'íinii yiyi' naalnishii bik'ehgo naałdeeh nít'éé'.
Éí bitah nihí ałdó' t'áá áníiltso nihits'íís bee adáhonooníinii bik'ehgo dayíníikááh nít'éé', nihits'íís áádóó nihíni' yidánoolníinii bik'ehgo ádeii'nííł nít'éé'. Áko nihokáá' dine'é ádaat'éhígi át'éego ts'ísee k'ehgo ádaniit'éhígíí bee Diyin God t'óó báhádzidgo bibee até'él'ínígíí bee atíbidi'doolníiłii bą́ą́h da'niidlį́į́ nít'éé'.
Nidi Diyin God ayóó át'éego nihaa a'ááh jinízingo áádóó hwe'ayóó'ó'ó'ni' ayóó át'éii bee ayóó'ánihijó'níigo bąą
doo ákǫ́ǫ́ ádeiit'įįdii biniinaa Diyin God bich'į'go danee'ná yę́ędą́ą́' Christ bił hinááh ánídanihijiidlaa; jó, Diyin God habee ajooba' bee yisdánihijíínil,
áko Christ Jesus bił náádanihizhdiiłjée'go yá'ąąsh haz'ą́ądi bił naháatą́ągo ánihijiilaa.
Hoolzhishgóó Christ Jesus bee nihich'į' há áhwiinít'į́'ígo habee ajooba' bee nihilááshneel'áanii, doo bí'nól'ąąh át'éii ííshją́ą́ ázhdoolííł biniyé yisdánihijíínil.
Háálá oodlą́ bee aa hodzódlí binahjį' Diyin God bibee ajooba' yee yisdánihíínil, áko díí doo t'áá nihí ádaahdzaa da, nidi Diyin God einíláii át'é.
Doo bik'é na'azhnishii át'ée da, áko doo bee ádaa hojó'niih át'ée da.
Háálá Diyin God ánihijiilaii niidlį́. Christ bee yá'át'éehgo ádeii'níił doo biniyé ánihijiilaago éí baa nideiikai dooleełii t'áá bítséedi nihá binahodziz'ą́.
Ákót'é bąą nihí, doo Jew dine'é danohłį́į́góó nidanihi'diizhchį́įgo béédaałniih. Jew dine'é éí bąąh nídahineeshgizhii dabidi'ní. Éí doo bąąh nídahineeshgizhii danihiłníigo nihaa nídaat'į́. Nidi éí t'óó yílá bee ats'íís bąąh náhinilgish át'é.
Íídą́ą́' Christ t'áágééd dahinohnáago Ízrel dine'é doo bídadíínóht'i'góó naałdeeh nít'éé'. Diyin God bił aha'deet'ą́ yee nihoní'áanii doo nihídéét'i' da nít'éé'. Ił chohoo'į́ nihee ádingo Diyin God t'áágééd kééhoht'į́į́ nít'éé' yę́ę béédaałniih.
Nidi nihí łah Diyin God bits'ą́ądi nízaadi honohłǫ́ǫ́ nít'éé' yę́ę k'ad Christ Jesus daaztsánígíí binahjį' bidił bee shónéisooht'e'.
Háálá Christ bee nihá k'é náhásdlį́į́'. Áko Jew dine'é daniidlíinii índa doo Jew dine'é danilíinii t'ááłá'í daniidlį́įgo ánihijiilaa, áko ak'e'diniih nihita' tsé naní'á nahalinii nazhnííłkaad.
Jó, Jew dine'é bibik'eh ó'oo'níiłii biyi' bik'eh hoogáałii bee ak'e'diniihii át'éego Christ dadziztsánígíí bee ałtso nizhníłt'i', áko Jew dine'é danilíinii áádóó doo Jew dine'é danilíinii t'áá hó hwee t'ááłá'í dine'é ániidíii ájiilaa, kót'éego hózhǫ́ náhásdlį́į́'.
Índa nihí naaki ał'ąą dine'é niidlį́į́ nít'éé' yę́ę tsin ałnáoszid bąąhjį' Christ dadziztsánígíí bee łá'í siidlį́į'go Diyin God bił k'é ná'ahidii'niid, áko ałk'e'diniih yę́ę nizhníłt'i'.
Diyin God bits'ą́ądi nízaadi honohłǫ́ǫ́ nít'éé' yę́ę Christ jiníyáago hózhǫ́ náhásdlį́į́' jiníigo nihił hojoolne', índa hwíighahgi dahólóonii ałdó' hózhǫ́ náhásdlį́į́' jiníigo bił hojoolne'.
Háálá naaki dine'é niidlį́į́ nít'éé' yę́ę Christ hwee t'áá áníiltso Níłch'i Diyinii t'ááłá'íígíí bee aTaa' nihá baa honít'i'.
Éí bąą k'ad doo dé'éyóní danohłį́į da, doo łahdę́ę́' dine'é danohłį́į da, nidi Diyin God bidiyį́į́' bił t'ááłá'í dine'é danohłį́, áádóó Diyin God ba'áłchíní dasoolį́į́'.
Tsé bee kin álnéhígíí nidahonohłin. Daal'aadii áádóó Diyin God yá dahalne'ii éí atł'ááh nástł'inii nidahalin. Áádóó Christ Jesus éí tsé á si'áanii bee naaná'ástł'inii nahojílin.
Tsé ałk'al ahinidéhígi át'éego nihinijilnishgo Bóhólníihii binahjį' kin bii' sohodizin diyinii yiidleeł.
Níłch'i Diyinii binahjį' Diyin God nihiyi' kééhat'į́į doo biniyé t'áá hó hwee atah nihi'distł'in.
Éí bąą shí Paul, nihí doo Jew dine'é danohłíinii nihá Christ Jesus baa hashne'go biniinaa awáalyaaí nishłį́.
Diyin God bibee ajooba' bee nihił hashne'go sheidiní'ánígíí shį́į́ daonii'.
Diyin God bina'nitin doo bééhózin da yę́ę shił ííshjání áyiilaa. (Éí saad t'áá áłch'į́į́dígo bee nihich'į' ak'e'shéłchį́į ni',
áko éí dayínółta'go Christ bídéét'i'ii doo bééhózin da yę́ę shí bik'i'diitánígíí baa ákodadínóohsįįł.)
Éí hoogááłdę́ę́' diné t'áadoo ła' bił ííshjání ályaa da, nidi k'ad daal'aadii dadiyinii áádóó Diyin God yá dahalne'ii Níłch'i Diyinii bee Diyin God bił yit'íní áyiilaa.
Jó, na'nitin doo bééhózin da yę́ę éí doo Jew dine'é danilíinii índa Jew dine'é danilíinii hane' yá'át'éehii bik'ehgo Christ bee t'ááłá'í dadzizlį́į'go, Diyin God bibee ak'idahojidlíii t'áá aheełt'éego hóó' dadooleeł, índa Diyin God yee nihoní'áanii Christ Jesus bee ałts'ą́ą́' da'dzíłk'iiz.
Diyin God bibee adziilii shii' naalnishgo bibee ajooba' t'áá jíík'e shaa deet'ánígíí bik'ehgo díí hane' yá'át'éehii baa hashne'go áshi'diilyaa.
Azhą́ Diyin God bidiyį́į́' t'áá ałtso ts'ídá bi'oh ánísht'ée nidi, Christ yee ayóó át'éii yee alááh neel'áanii doo ałtso nijółkaah át'éii éí doo Jew dine'é danilíinii bee bił dahashne' doo biniyé Diyin God bibee ajooba' shaa deet'ą́.
Áádóó Diyin God éí [Jesus Christ bee] t'áá ałtsoní ádayiilaii, hool'áádę́ę́' yinahaz'ą́ doo bééhózin da yę́ę bee ła'dooníiłii diné t'áá ałtso bił béédahodoozįįł ałdó' biniyé shaa deet'ą́.
Diyin God habee hódzáanii ał'ąą át'éego éí da'oodlání t'áá ła' bizhi'ee bee, k'ad yá'ąąsh haz'ą́ądi bídahólníihii áádóó dabidziilii bich'į' ííshjání ázhdoolííł biniyé binahodziz'áanii doo bééhózingóó ájósin nít'éé'.
Díidíígíí Diyin God ahool'áádę́ę́' bohoot'ááł doo niit'éehii bik'ehgo nihiBóhólníihii Jesus Christ yee ła'yiyiilaii át'é.
Áko Christ bił łá'í niidlį́įgo deiniidlánígíí bee doo dasiiti'góó baa dadzííníidlíigo Diyin God bich'į' nihá yah ahóót'i'.
Éí bąą ti'hooshníhígíí bik'ee nihąąh nidahókaad lágo dishníigo nánihooshkąąh, háálá éí bee diné bił danohłį́.
Éí bąą Jesus Christ nihiBóhólníihii biTaa' bich'į' nitséédíshgohgo sodiszin.
Hó yá'ąąshdi áádóó nihokáa'gi dadine'é t'áá ałtso hwee dabi'dééji'ii jílíinii hach'į' sodiszin.
Áko bee ayóó ájít'éego bee alááshneel'áanii bik'ehgo haNíłch'i Diyinii bee adziilii bee nihii' naazíinii t'áá íiyisí bidziilgo ánihizhdoolíłígíí bíká sodiszin.
Áádóó nihe'oodlą' bee Christ nihijéí yii' hólǫ́ǫ doo, áko ayóó'ó'ó'ní bii' nihihétł'óól dahólǫ́ǫgo índa t'áá éí atł'ááh nástł'in nahalingo danołdzil doogo nihá sodiszin,
áko Christ bibee ayóó'ó'ó'ni' áníłtéelgi, áníłnéezgi, dego áníłtsogi índa íídéetą́ą'gi Diyin God bidiyį́į́' t'áá ałtso bił baa ákodanohsin doo.
Áádóó Christ bibee ayóó'ó'ó'ni' ił ééhósin yilááh neel'áanii nihił béédahodoozįįłgo Diyin God t'áá ałtsoní yee át'éii nihii' hadidoobį́łígíí bíká sodiszin.
K'ad Diyin God bídeíníikeedii índa baa nitsídeiikeesígíí nidi t'áá ałtso t'áá íiyisí yilááh neel'ą́ągo bibee adziilii yee nihii' naalnishígíí yee ła'yidoolíiłgo yíneel'ą́.
Áko Christ dayoodláanii t'áá ła' bizhi'ee, índa Christ Jesus bee Diyin God baa ha'niih doo, sáná'oogą́ą́ł bá nihonít'i'jį' áádóó ahóyéel'áágóó baa ha'niih doo! T'áá ákót'ée doo.
Éí bąągo shí, Bóhólníihii baa hashne'go biniinaa awáalyaaí nishłíinii nánihooshkąąh, Diyin God yiniyé nihíká ádííniidii bą́ą́h da'nohłį́įgo dayínóhkááh.
T'áá ałtsojį' a'ohgo ádanoht'ée le', niha'át'e' ádaadin le', áádóó nízaadgóó hada'íínółní. Ałch'į' hada'íínółníigo ayóó'áda'ahíínóh'ní.
Níłch'i Diyinii bee łá'í nohłį́įgo k'é bee da'ahíínóhtą'go áda'díínółzin.
Ił chohoo'į́ t'ááłá'íígíí biniyé Diyin God nihíká ádííniidígi át'éego da'oodlání t'áá ła' bizhi'ee ats'íís nilį́, índa Níłch'i Diyinii t'ááłá'í,
áádóó Bóhólníihii t'ááłá'í, áádóó oodlą́ t'ááłá'í, áádóó bee alzį́įhii t'ááłá'í,
índa Diyin God t'ááłá'í, éí diné t'áá ałtso yiTaa' nilį́, ts'ídá t'áá ałtso bee bóhólnííh, t'áá ałtso yił hólǫ́, índa t'áá ałtso yii' hólǫ́.
T'ááłá'í niitínígo ajooba' nihaa dadeest'ánígíí éí Christ nihaidiní'ánígi áníłtsogo bee há nideiil'a',
Diyin God bizaad bee ak'e'ashchíinii ánínígi át'éego: Aghánáhóó'áajį' hahodzizle'go yisnááh t'áadoo bee néelą́'ígóó ajíí'eezh, áádóó aa deet'áanii diné bitaazdeez'ą́.
Aghánáhóó'áajį' hahodzizle' ha'nínígíishą', ha'át'íí ááhyiłní? Jó, nahasdzáán biyi'góó áłtsé nahodzizle'.
Díí yaago nahodzizle'ígíí t'áá éí dego yádiłhił t'áá ałtso bilááhgóó hahodzizle', ts'ídá t'áá ałtsogóó hojílǫ́ǫ doo biniyé.
Áko ła' daal'aadii dadooleeł, ła' Diyin God yá dahalne' doo, ła' hane' yá'át'éehii yaa dahalne' doo, ła' da'oodlání yá naazį́ dadooleeł, áádóó ła' na'nitiní danilį́į doogo Christ hataideez'ą́.
Diyin God bidiyį́į́' ts'ídá yá'át'éehgo hasht'edahodoolíiłgo, éí da'oodlání Christ bá dajílníish dooleeł, áko Diyin God bidiyį́į́' t'áá ła' bizhi'ee Christ yits'íís nilíinii bidziil dooleeł biniyé hataideez'ą́.
Áko t'áá áníiltso nihe'oodlą' bee łá'í dadiidleełgo, índa Diyin God biYe' bééhoniilzin bee łá'í dadiidleełgo diné nininísáanii dadiidleeł, Christ nininísą́ yę́ęgi át'éego nidadíníilzééł.
Áko kodóó áłchíní nahalingo na'nitin ałtah áát'eełii t'áadoo bee nídahííníilghaałí, diné bina'adlo'ii áádóó bindahagiz dayiichįįhii t'áadoo t'áá ádzaagóó nihíni' ádahale'í.
Nidi ayóó'í'ííníi'níigo t'áá aaníígóó yéiilti'go t'áá ałtsojį' Christ éí nihá atsii' jílíinii hwii'jį' niilzéeł dooleeł.
Jó, ajoodlánígíí Christ bits'íís jílį́. Ats'íís t'áá át'é ahadadit'ą́ą́góó da'ahótą'ígi át'éego Christ bee ahídajóltą', áko t'áá ádzíłtso yá'át'éehgo ahinidajilnishgo Christ bits'íís dajílį́įgo índa ayóó'áda'ahijó'níigo ahinidajilnishgo Christ bits'íís bidziil jooleeł.
Éí bąą Bóhólníihii bá haasdziihgo nihiyahoniishłįįhgo ánihidishní, Kodóó doo oodlání danilíinii t'áá ádzaagóó nitsídaakeesgo dahinánígi át'éego t'áadoo dahinohnání.
Éí bił daatł'éé' bąą doo ak'ida'diitįįh da. Dabijéí doo nabída'didzilgóó bąą doo bił éédahózin dago biniinaa Diyin God bee iiná yits'ą́ądi naaldeeh.
Éí bąąhági ádaaníił nidi doo yaa yádanízin da, áádóó badaa'ihii t'áá ałtso bíchą́hwíídéeni'go bee tsi'nida'aldeehii yaa ádadeest'ą́.
Nidi nihí doo éigi át'éego Christ bits'ą́ą́dóó bídahooł'ą́ą' da!
T'áá shį́į́ aaníí haa dahosidoots'ą́ą'go Jesus binahjį' na'nitin t'áá aaníinii bíndanihidi'neestą́ą́'.
Áko átséédą́ą́' ádanoht'éé nít'éé' yę́ę bits'ą́ąjį' hahohkááh. Jó, éí átséédą́ą́' ádanoht'éé nít'éé' yę́ę badaa'ihii bił nidaat'i'ii át'é, áko éí adáhonooní na'adlo' nilíinii yee nidanihiiłchxǫǫh.
Áko nihintsíkees ániidígo nihá ánídaolne',
áádóó iiná ániidíii biih hohkááh. Éí Diyin God t'áá bináłt'éego ályaa, ts'ídá t'áá ákogi át'é índa t'áá aaníí dílyinii át'é.
Ákót'é bąą wooch'ííd yóó'adahidoh'aahgo, t'ááłá'í nootínígo bił kéédahoht'íinii saad t'áá aaníinii bee bił ałch'į' yádaałti', háálá ahidiníłnáago Christ bił t'ááłá'í niidlį́.
Nihádahachįįhgo ts'ídá bąąhági ádaohnééh lágo; t'áá nihádahachį'go o'ó'ááł lágo.
T'ááká níłch'i bida'iiníziinii binanit'a'í bá ashja'oohłééh yíila'.
Azhni'įįhii ts'ídá doo náázhdí'nóo'į́įł da, nidi hanaanish ílį́įgo joołt'ihgo éí bee badahojoobá'íígíí baa jijooba' doo.
Saad nichǫ́'í t'áadoo bee yádaałti'í, nidi ashja'oolíiłgi saad bidahónéedzáanii bee yádaałti', áko éí deidiits'a'ii bee bik'idahojidlíigo dadínóosééł.
Áádóó Diyin God biNíłch'i Diyinii t'áadoo bíni' nídaoł'aahí, háálá nihéédadidoochił beiníłką́ąjį' Diyin God bíí' danohłį́įgo Níłch'i Diyinii bee nihéédahózin.
Anáháshch'íí', hashkéhwiindzin, áháchį', azahóchį', t'áá ádzaagóó aa hane' índa áká naat'á t'áá ałtso áts'á dahidoht'aah.
Áádóó ahidiníłnáago ahaa dajiinohba', índa Diyin God éí Christ yee nihibąąhági át'éii nihá yóó'iidíí'ánígi át'éego nihí ałdó' ahaa a'ááh danohsingo ałch'į' bąąhági ádaahníiłii ahá yóó'anídahidoh'aah.
Diyin God ba'áłchíní ayóó'áyó'nínígíí danohłį́įgo bida'oł'į́.
T'áá Christ ayóó'ánihó'nínígi át'éego ayóó'ó'ó'ní bee dayínóhkááh. Jó, Christ nihá niná'ádeet'ą́ągo łikání halchingo nááhániihii nilį́įgo Diyin God yich'į' náá'ádiisnii'.
Nidi na'ageh bee tsi'na'adá índa badaa'ihii t'áá ałtso áádóó adáhonooní t'óó bee ha'doodzih nidi t'áadoo baa yádaałti'í, háálá éí Diyin God bidiyį́į́' danohłį́įgo doo niheełt'ée da.
Baa yádahasinii, áhodiigisgo yáti' índa t'áá ádzaagóó niyá'áhoditi' nidi dooda, éí ałdó' doo niheełt'ée da, nidi Diyin God bich'į' ahééh danohsingo yádaałti'.
Díí ts'ídá baa ákodanohsin, diné na'ageh yee tsi'naagháii, doodaii' baa'ihgo hináanii, doodaii' diné adánoolníinii, éí e'elyaii yich'į' nahałáii danilíinii éí Christ índa Diyin God bee bóhólníihgo bił haz'áanii łá'í nidi łahdóó doo hó da.
T'ááká diné ła'da saad t'áadoo dabiniyéhíii yee nihida'dóleeh yíila', háálá ákódaat'éhígíí biniyé Diyin God t'óó báhádzidgo bibee até'él'íinii éí diné doo ak'eh dahół'íinii bik'i dahwiileeh.
Éí bąą éí t'áadoo bił naałdeehí.
Háálá łah nihił daatł'éé' nít'éé', nidi k'ad Bóhólníihii bee nihił ch'ída'deezdláád, áko adinídíín ba'áłchíní danohłį́įgo dayínóhkááh.
Háálá yá'ádaat'éehii áádóó t'áá ákogi ádaat'éii índa t'áá aaníí ádaat'éii t'áá ałtso éí Níłch'i Diyinii bineest'ą' ádaat'é.
Bóhólníihii yaa bił hózhǫ́ǫ dooleełii nabídanohtaahgo bídahooł'aah.
Áádóó chahałheeł biyi' baa da'íldéehii t'áadoo náoodle'í ádaat'éii t'áadoo bee atah danohłíní, nidi doo nihił adaaníígóó yit'íní ádaahłe'.
Nahonit'ingo yaa nidaakaígíí bee ha'doodzih nidi t'óó baa yáhásin.
T'áá ałtsoní bida'diidlaadii éí yit'į́ neheleeh, háálá t'áá ałtsoní yit'į́ neheleehígíí éí adinídíín neheleeh.
Díí bąą kót'éego ha'oodzíí', Ałhoshí nílíinii, ch'éénídzííd, dasínítsą́ą́dę́ę́' nídiidááh! Áko Christ nik'i' diiłdíin doo.
Éí bąą ádaa ádahołyą́ągo hazhó'ó dayínóhkááh, diné doo dahóyáaniigi át'éego éí dooda, nidi dahonohsą́ągo dayínóhkááh.
Nihá ashja'ósinígíí ts'ídá hazhó'ó chodaoł'į́, háálá doo yá'át'ééhgóó adeesdee'.
Éí bąą t'áadoo yíní ádahodołdiní, nidi Bóhólníihii íinízinii át'éegi bik'idadi'yohtįįh.
T'áadoo wáin áde daahdlání, háálá éí t'óó ádeena'a'né át'é, nidi Níłch'i Diyinii nihii' hadadeezbin le'.
Áádóó ałch'į' yádaałti'go Diyin God bizaad biyi'dóó sin, áádóó sin bee Diyin God baa ha'niihii, índa Níłch'i Diyinii bits'ą́ą́dę́ę́' sin nihijéí t'áá át'é bee Bóhólníihii baa dahohniihgo bich'į' dahohtaał.
T'áá áłahjį' nihiBóhólníihii Jesus Christ bízhi' bee Diyin God aTaa' bich'į' t'áá ałtsoní baa ahééh danohsin.
Diyin God dadíínóhsingo ahídahwíínółnííh.
E'asdzą́ą́ danohłíinii, Bóhólníihii bídahwíínółníhígi át'éego nihahastiin bídahwíínółnííh.
Háálá ahastiin éí hwe'asdzą́ą́ bá atsii' jílį́, t'áá Christ éí oodlání danilíinii t'áá ła' bizhi'ee yá atsii' nilínígi át'éego, jó, éí hats'íís át'éego t'áá hó yisdájiinííł.
Oodlání danilíinii Christ yídahółníhígi át'éego e'asdzą́ą́ ałdó' t'áá ałtsojį' hahastiin bóhojółníih doo.
Ahastiin danohłíinii, t'áá Christ éí oodlání danilíinii t'áá ła' bizhi'ee ayóó'áyó'níigo yá niná'ádeet'ánígi át'éego nihe'asdzą́ą́ ayóó'ádeínóh'ní.
Oodlání danilíinii t'áá ła' bizhi'ee hazaad bee jidoosį́į́ł biniyé tó bee táádzízgizgo baa'ihii bąąh nijííł'éél.
Áádóó baa'ihii bąąh ádingo ayóó ánóolningo, áádóó ts'ídá nizhónígo, índa diyingo t'áá íiyisí hadaałt'éego t'áá hó ádááhdę́ę́' nizhdoo'nił biniyé bá niná'ázhdeet'ą́.
Ahastiin t'áá bí bits'íís ayóó'ádayó'nínígi át'éego be'asdzą́ą́ ayóó'ádayó'níi doo. Be'asdzą́ą́ ayóó'áyó'nínígíí t'áá bí ałdó' ayóó'í'dó'ní.
Jó, diné doo ła'da t'áá hó hats'íís jijoołáa da, nidi hats'íís bi'jiisą́ índa baa áhojilyą́. T'áá éigi át'éego Christ éí oodlání danilíinii t'áá ła' bizhi'ee yaa áhályą́,
háálá nihí Christ bits'íís daniidlį́ [bitsį' áádóó bits'in daniidlį́].
Díí bąą diné jílíinii hazhé'é índa hamá bits'ą́ą́' dashdidoogáałgo hwe'asdzą́ą́ bił ahaazhdoot'ashgo bił ahił jii'náa doo, áko nizhdilt'é nít'é'ígíí ats'íís t'ááłá'í jidooleeł.
Díidí saad t'áá aaníinii, na'nitin doo bééhózin da yę́ę át'é, éí Christ índa oodlání danilíinii t'áá ła' bizhi'ee bił haz'ą́ągi ááhdishní.
Ákondi t'ááłá'í noozínígo ahastiin danohłíinii, ayóó'ádadíí'nóh'nínígi át'éego nihe'asdzą́ą́ ayóó'ádeínóh'ní, áádóó e'asdzą́ą́ jílíinii hahastiin hoł nilį́į doo.
Áłchíní danohłíinii, Bóhólníihii binahjį' danihishchíinii bik'eh dahonoł'į́, háálá éí ts'ídá t'áá ákogi é'él'íinii át'é.
Nizhé'é índa nimá nił nilį́įgo íínísin; díí bee haz'áanii alą́ąjį' bee nihoot'áanii bił niilyáii át'é,
áko nił yá'áhoot'éeh doo, índa nízaadgóó ni' bikáa'gi hinínáa doo.
Azhé'é danohłíinii, t'áadoo niha'áłchíní bánídahołchįįhí, nidi t'áá hashkée nidanohtin, índa hazhó'ó nidanohtin, éí Bóhólníihii bina'nitinígíí bee niha'áłchíní danohsé.
Naalte' danohłíinii, nihokáa'gi nihinanit'a'í nihił danilį́į le'; yéé' nihitah dahodíłtłidgo Christ bik'eh dahonoł'ínígi át'éego nihijéí t'áá át'é bee nihinanit'a'í bik'eh dahonoł'į́.
Nihinanit'a'í binááł t'óó diné bił hólzhǫ́ t'éí biniyé ádaaht'į́įgo éí dooda, nidi Christ yá naalte' danohłį́įgo nihijéí tł'ááhdę́ę́' Diyin God íinízinii bida'oł'į́.
Bóhólníihii bá nidaał'a'ígi át'éego bídanohdlį́įgo nihinanit'a'í bá nidaałnish, diné bá na'anishígi át'éego éí dooda.
Háálá nihił béédahózin, t'áá háiida naalte' jílį́įgo, doodaii' doo naalte' jílį́į da nidi, yá'át'éehgo ájooníłígíí t'áá éí bik'ehgo Bóhólníihii hach'į' ninádi'yoodlééł.
Naat'áanii danohłíinii, nihinaalte' bich'į' haasdzí'ígi át'éego nihí ałdó' t'áá ákódaaht'į́; nihíkáiish'ááł t'áadoo dabidohníní. Nihił béédahózingo, biBóhólníihii, t'áá éí ałdó' nihiBóhólníihii, éí yá'ąąshdi hólǫ́, áádóó diné doo ła' ał'ohgo yaa nitsíkees da.
Shik'isóó danohłíinii, díí bee hanáánásdziihgo bee ninisht'ééh, Bóhólníihii bee áádóó yee ayóó ábóodziilii bee danihidziil le'.
Béésh éé' bee na'abaahii Diyin God nihaidiní'ánígíí t'áá át'é bee hadadohne', áko níłch'i bida'iiníziinii binanit'a'í binahagiz bik'ijį' bídanooł'ą́ągo nidasoozį́į doo.
Háálá bitsį' áádóó bidił dahólóonii doo bił da'ahiigą́ą da, nidi doo daat'į́į́góó aláahdi bídahólníihii, áádóó dabidziilii, áádóó díí k'ad nahasdzáán bikáa'gi chahałheeł bee bídahólníihii, índa níłch'i bida'iiníziinii t'áadoo bee néelą́'ígóó yádiłhił biyi' nahaz'ą́ądi dahólóonii bił da'ahiigą́.
Ákót'é bąą béésh éé' bee na'abaahii Diyin God nihaidiní'ánígíí t'áá át'é bee hadadohne'go tsi'ooldahgo bił yoołkáłígíí bich'į' nidaałdzilgo bídanooł'ą́ą doo, índa ałtso bik'eh dasidoohdlį́į́'dóó bik'ijį' nidi wołí bee nidasoozį́į doo.
Éí bąą t'áá aaníinii bee áká dasoołzaazgo, áádóó ts'ídá t'áá ákogi é'ét'é béésh éé' nihijéíts'iin bąąh nidasooł'ą́ągo nidasoozį́,
áádóó hane' yá'át'éehii bee k'é hwiindzinii baa ch'ídahoyoh'aah doo biniyé bee hasht'e'ádadíínółzingo bee kééh dadíínół'eez.
Nihe'oodlą' nihinaage' ádeínóhsingo bine' nidaohdzi', áko naayéé' níłch'i bida'iiníziinii binanit'a'í bideezla' diltłi'ii t'áá ałtso bits'ą́ą́' dadínóołtsis.
Áádóó béésh ch'ah bee yisdá'iildéehii índa Níłch'i Diyinii bidiltłish nídahidoohnííł, jó, Diyin God bizaad éí diltłish át'é.
T'áá áłahjį' Níłch'i Diyinii bee sodadołzin índa nída'oohkąąh. Díí biniyé t'áadoo ádahodoołzéhí hada'ísídół'į́į́', wołí bee Diyin God bidiyį́į́' t'áá ałtso sodizin bee bá nída'oohkąąh.
Shí ałdó' shá sodadołzin, áko hane' yá'át'éehii doo bééhózin da yę́ę saad bohónéedzáanii shaa deet'ą́ągo t'áadoo shizéé' nahonitł'aaí doo sisti'góó bee yáshti' doo.
Háálá éí biniyé yil'aadii béésh da'ahólzha'í bee dahaastł'óonii nishłį́, áko doo sisti'góó hane' yá'át'éehii t'áá baa hashne' dooleełígi át'éego baa hashne' doogo shá sodadołzin.
K'ad ánísht'éii áádóó baa naasháhígíí nihił béédahodoozįįł biniyé Tíkakas, nihik'is ayóó'óó'níinii índa ba'ahódlíigo Bóhólníihii yá naal'a'ígíí t'áá ałtso yee nihił hodoolnih.
Ts'ídá díí biniyé nihich'į' ahóół'a', éí kodi nihił áhoot'éii nihił béédahodoozįįł, áádóó aají nihijéí bił nídahozhdooshǫǫł ałdó' biniyé akǫ́ǫ́ ahóół'a'.
Diyin God aTaa' áádóó Bóhólníihii Jesus Christ bibee ach'į' hózhǫ́ náhásdlį́į'ii áádóó bibee ayóó'ó'ó'níinii oodlą́ bóóltą'go ałk'isóó danilíinii yee bik'ijidlíi doo.
Ayóó'ó'ó'ní t'áá yit'éhí yit'éii bee nihiBóhólníihii Jesus Christ ayóó'ádayó'nínígíí t'áá ałtso Diyin God bibee ajooba' yee yik'ijidlíi doo.
Paul áádóó Timothy, Jesus Christ yá naal'a'í niidlíinii, Christ Jesus dayoodlą́ągo Diyin God bidiyį́į́' danilíinii Fílipaigi kéédahat'íinii t'áá ałtso, da'oodlání yá naazíinii índa da'oodlání yaa ádahalyáanii t'áá óóltą'go bich'į' naaltsoos íilnééh:
Diyin God nihiTaa' áádóó Bóhólníihii Jesus Christ bibee ajooba' índa bibee ach'į' hózhǫ́ náhásdlį́į'ii yee nihik'ijidlíi doo.
T'áá nihénínáshnih bik'eh shiDiyin God bich'į' ahééh nisin.
T'áá áłahjį' t'áá nihá sodiszin bik'eh shił hózhǫ́ǫgo t'áá ánółtso nihá ná'ooshkąąh.
Ts'ídá áłtséedi hane' yá'át'éehii deisoohdląąd yę́ędóó díí jį́į́góó bee ahił daniidlínígíí baa ahééh nisin.
Díí t'áá íiyisí shił bééhózin: Diyin God naanish yá'át'éehii nihiyi' yaa nídiidzáhígíí éí náásgóó nihinaalnishgo Jesus Christ nádzá bijį́įjį' ałtso ła'yidoolííł.
T'áá ánółtso shijéí bee ayóó'ánihíínísh'níigo bąą kót'éego nihaa nitséskees dooígíí shá bohónéedzą́, háálá awáalyaaí nishłį́įgo, doodaii' doo awáalyaaí nishłį́į da nidi, hane' yá'át'éehii bich'ą́ą́h yáshti'go índa bohoníłdzilgo áshłéhígíí shá ashja'ósingo, Diyin God yee shaa joozba'ígíí t'áá ánółtso shił ałts'ą́ą́' da'nołk'iiz.
Jesus Christ bibee ayóó'ó'ó'níinii bee t'áá ánółtso ayóó át'éego nihídin nishłį́įgo Diyin God shá bił bééhózin.
Díí bíká sodiszin: ił ééhózin índa ts'ídá át'éegi ak'i'diitįįh, éí nihe'ayóó'ó'ó'ni' t'áá bił lą'ígo nihee dahólǫ́ǫ doo.
Áko yá'ádaat'éehii nihił béédahózingo bee lą́ nida'ayohłeeh doo. Índa Christ nádzá beiníłką́ąjį' yá'át'éehgo nitsídaahkeesgo t'áadoo bee nihik'ídahót'ahí da doo.
Áádóó Jesus Christ bee ts'ídá t'áá ákogi é'ét'é bineest'ą' nihee nídahoodleeł doo biniyé nihá bíká sodiszin, áko éí bee Diyin God ayóó ájít'éhígíí bééhodoozįįł, índa bee haa ha'niih doo.
Shik'isóó, shich'į' áhóót'įįdígíí éí hane' yá'át'éehii hózhǫ́ náás kwíidoolííł biniyé shich'į' áhóót'įįdgo nihił béédahózin doo nihósh'ní.
Christ biniinaa awáalyaaí nishłínígíí éí aláahgo naat'áanii bisiláo aa ádahalyáanii t'áá ałtso áádóó diné t'áá ałtsogóó bił béédahoozin.
Awáalyaaí nishłínígíí bąą Christ bee ałk'isóó dajílínígíí k'asdą́ą́' t'áá ádzíłtso ałdó' Bóhólníihii bee dahadziilgo ádaho'diilyaa, áko t'áadoo bik'ee hoł daayé'í, índa t'ah náábíláahgo doo dadzisti'góó Diyin God bizaad bee yádajiłti' dadzizlį́į́'.
Ákondi ła' da'oołch'į́įdgo áádóó saad ídei'áahgo Christ yaa dahalne', nidi ła' éí yá'át'éehgo nitsáhákees bee yaa dahalne'.
Saad dahółǫ́ǫgo ach'ą́ą́h nidaa'na'go Christ yaa dahalne'ígíí éí t'óó ádaat'į́įgo ádaaní; awáalyaaí nishłį́įgo díí bee hóda'iits'ih dashó'níigo ádaat'į́.
Nidi yá'át'éehgo nitsídaakeesígíí éí ayóó'ádashó'níigo Christ yaa dahalne', háálá awáalyaa sédáago hane' yá'át'éehii bich'ą́ą́h yáshti' doo biniyé nishi'deeltį́įgo hoł béédahózin.
Ákoshą' hait'ée doo? Háni'diínee', t'áá azlį́'ígi át'éego baa nijikai, t'óó ádajit'į́įgoda, éí doodaii' t'áá aaníí ádajit'į́įgoda, Christ baa dahojilne'ígíí éí bąą shił hózhǫ́. Áádóó t'áá aaníí bąą shił hózhǫ́ǫ doo.
Háálá shá sodadołzingo áádóó Jesus Christ biNíłch'i Diyinii shíká adoolwołgo shéédidoochiłgo shił bééhózin.
Ts'ídá doo t'óó shaa yáhodoosįįł daígíí t'áá awołí bee bíká shił chohoo'į́įgo neíníshłí, nidi ts'ídá t'áadoosti'ee k'ad hinishná índa t'áá át'é yę́ęgi át'éego hinishnáá léi', doodago éí dasétsą́ą́ léi', t'áá sézį́į́ nít'éé' shee Christ baa ha'niih doo.
Háálá hinishnánígíí éí Christ át'é, áádóó dasétsánígíí éí a'ídeeł át'é.
Nidi t'áá hinishnáago éí naanish yá'ádaat'éehii lą'ígóó ła'náádadeeshdliił, áko nidideesh'áłígíí éí doo shił bééhózin da.
Háálá díí naakigo haz'ánígíí t'áá íiyisí baa nitséskees. Dashdooya'go Christ bił hojílǫ́ǫ laanaa nisin, háálá áájí íiyisí yá'át'ééh.
Ákondi t'áá hinishnáago éí aají t'ah aláhídi át'éego nihá bohónéedzą́.
Díí t'áá íiyisí shił bééhoozin, éí t'áá hinishnáa doo, áádóó t'áá ánółtso nihił honishłǫ́ǫgo nihe'oodlą' danéeséeh doo, áko éí bąą nihił dahózhǫ́ǫ doo.
Áko nihaa nánísdzáago shinahjį' t'ah biláhígo Christ Jesus baa dadzíínóhłíi dooleeł.
Áyąądą́ą́' Christ baa hane' yá'át'éehii nizhónígo bik'eh deínóhkáah le', áko nihaa níyáago, éí doodaii' doo aadi naasháa da nidi, t'áá aheełt'éego danołdzilgo nidasoozį́įgo áádóó t'ááłá'í nitsáhákees bee hane' yá'át'éehii deinohdlánígíí bee ahąąh deínółdzíiłgo nihaa náhodiists'į́įh doo.
Nihits'ą́ą́jí danilíinii ts'ídá t'áadoo bik'ee nihił daayé'í. Jó, éí áhodidooldįįłígíí bee hwéédahózinii át'é, nidi nihíjí t'éiyá yisdánihidi'doo'niłígíí Diyin God bits'ą́ą́dę́ę́' bee nihééhózinii át'é!
Háálá doo t'óó Christ deidoohdląął t'éí biniyé nihik'idahodzisdli' da, nidi Christ bá ti'dahwiidoohnih ałdó' biniyé nihik'idahodzisdli'.
Áko hane' yá'át'éehii yits'ą́ą́jí danilíinii t'áá shizááká bich'į' naasdzilgo dashoołtsą́ áádóó k'ad shaa dahodoohts'a'ígi át'éego nihí ałdó' t'áá nihizááká nidaałdzil.
Christ bee chánah danohłį́įgo, éí ayóó'ánihó'níigo bee nihik'i dahata'go, Níłch'i Diyinii bił ahił danohdlį́įgo, ahaa a'ááh danohsingo ayóó'áda'ahíínóh'níigo,
haa'íshą' yíní áádóó ayóó'ó'ó'ní t'ááłá'í bee índa t'ááłá'í nitsáhákeesgo nahat'á bee shíni' bíighahgo shił hózhǫ́ǫgo ádashíínóhsin le'.
Ałch'ą́ą́h na'a'na' áádóó ádaa hodzódli' bee t'áadoo ha'át'íhída baa nidaahkaaí, nidi a'ohgo nitsáhákees bee náánáła' nihiláahdi ádaat'éego baa nitsídaahkees.
T'áá ádíighahígo t'áadoo le'é t'áadoo ádá baa nitsídaahkeesí, nidi t'ááłá'í nootínígo náánáła' yídaneedlíinii ałdó' bá baa nitsídaahkees.
T'áá Christ Jesus aa nitsíkees yę́ęgi át'éego nihí ałdó' ákót'éego ahaa nitsídaahkees.
Azhą́ Christ éí Diyin God jílį́į nidi, Diyin God ts'ídá bił ahijíłt'ée nidi doo t'áá bąąh dah dziztį́į da nít'éé',
nidi éí t'óó átsééd nahjį' nizhdiní'ą́, áádóó á naal'a'í ízh'diilyaago nihokáá' dine'é ahoolchíłígi át'éego ho'dizhchį́.
Áádóó nihokáá' diné dzizlį́į'go a'ohgo ádaa nitsídzíkeesgo ízh'diilyaa, áádóó dazdootsaałjį' nidi ak'eh hodzis'įįd, azhą́ tsin ałnáoszid bąąhjį' dazdootsaałjį' nidi ts'ídá ak'eh hodzis'įįd.
Éí bąą Diyin God aghánáhóó'áadi dah honeesdá, áádóó yízhí danilíinii t'áá ałtso biláahgo yízhí ts'ídá aláahdi át'éii haidiní'ą́.
Áko yá'ąąshdi dahojílóonii áádóó nahasdzáán bikáa'gi dahojílóonii índa nahasdzáán biyi'di dahojílóonii ts'ídá t'áá ádzíłtso Jesus bízhi' bee ha'oodzíi'go bich'į' nitsidahizhdidoogoh.
Áádóó Diyin God aTaa' baa ha'niih doo biniyé diné t'ááłá'í jinítínígo Jesus Christ éí Bóhólníihii nilį́ dajiníigo bee hadahizdoodzih.
Áko ayóó'ánihósh'níinii, nihił honishłǫ́ yę́ędą́ą́' t'áá áłahjį' shik'eh dahonoł'į́ yę́ęgi át'éego, k'ad aadi doo nihił honishłǫ́ǫ da nidi éí biláahgo shik'eh dahonoł'į́. Yisdánihi'doo'nilígíí ła'dooníiłgi dadíínóhsingo índa bąą ádaa dasoohti'go bindaałnish,
háálá ádeinohsinígíí índa ádaaht'ínígíí bee Diyin God bił dahonohshǫ́ǫ doo biniyé nihinaalnish.
T'áá ałtsoní baa nidaahkaigo t'áadoo ałch'į' saad dahonoł'íní áádóó t'áadoo ałgha'dadoht'áhí,
áko t'áadoo bee nihik'ídahót'ahígóó índa niha'át'e' ádaadingo Diyin God ba'áłchíní doo ádąąh dahat'aahii dadoohłeeł, áko díí binda'adlo'go doo ts'ííd át'éégóó ahoolchíłígíí bitahdi nahasdzáán bikáa'jį' adiníłdíinii nahalingo da'díínółdíín,
dziilí bee nisoozį́įgo saad bee iináanii bee bił dahołne'. Ákódaaht'į́įgo Christ nádzá bijį́įdi naanish baa ádinisht'ánígíí t'áá ákónéehee ásht'į́į́ lá, áádóó doo na'níle'dii nihinishishnish da lá nisingo bee nihaa shił hózhǫ́ǫ doo.
Azhą́ nááhániihii nahalingo nihe'oodlą' t'áá bił nááshi'diiznii' nidi, shił hózhǫ́ áádóó t'áá ánółtso t'áá íiyisí nihił nihitah shił hózhǫ́.
T'áá ákót'éego nihí ałdó' nihił dahózhǫ́ǫ le', áádóó t'áá íiyisí shił nihił dahózhǫ́ǫ le'.
Bóhólníihii Jesus bee shił chohoo'į́įgo t'óó hodíína'go Timothy nihich'į' deesh'aał nisin, áádóó aadę́ę́' nádzáago ádanoht'éegi shił bénáhoosdzingo shił náhodooshǫǫł.
Bí t'éiyá shígi át'éego nihá yá'ádaat'éehii nihá yíneedlį́.
Háálá t'áá ałtso t'áá bí yídaneedlíinii t'éí agháago yaa nitsídaakees, Jesus Christ bídadéét'i'ii éí doo yaa nitsídaakees da.
Nidi Timothy ba'ahódlíii aye' nilíinii bizhé'é yił naalnishígi át'éego hane' yá'át'éehii yee nizhónígo shił tádoolnishgo nihił béédahózin.
Éí bąą shich'į' áhoot'é dooleełígíí shił bééhoozingo akǫ́ǫ́ hodeesh'aałgo shił chohoo'į́,
áádóó shí ałdó' t'óó hodíína'go aadi deesháłígíí Bóhólníihii bee baa dzííníshłí.
Shik'is, Iipafrodáítas, bił naashnishii áádóó shígi át'éego Christ yá siláo nilíinii, índa shíká adoolwoł biniyé shaa dasooł'a'ígíí, éí t'áá ákónéehee nihich'į' náhodéł'a' nisin.
Háálá t'áá ánółtso nihídin dzizlį́į́', áádóó dadzitsaahgo dasidoots'ą́'ígíí éí t'áá íiyisí ho'diił'á.
T'áá aaníí dadzitsaah nít'éé', áádóó k'asdą́ą́' dadziztsą́, nidi Diyin God haa joozba', nidi doo t'áá hó t'éiyá da, shí ałdó' doo yínííł shide ádooníił da biniyé shaa joozba'.
Áko nídahoołtsą́ągo nihił dahózhǫ́ǫ doo biniyé, áádóó shí ałdó' doo hózhǫ́ yínííł nishłį́į da doo biniyé nihich'į' nihééhodeesh'aałígíí t'áá íiyisí laanaa nisin.
Áko nihaa nídzídzáago Bóhólníihii bee nihik'is jílį́įgo haa nihił dahózhǫ́ǫgo k'é dahodidoohniił. Diné ákódaat'éhígíí nihił danilį́į le',
háálá Christ bá nijilnishgo k'asdą́ą́' dadziztsą́. Nihí doo kǫ́ǫ́ nidaahkaigóó t'áadoo shíká oojée' da nidi Iipafrodáítas be'iina' doo yaa hą́ą́h niizį́į́'góó shíká adoolwołígíí yaa ádeet'ą́ągo shá naas'a'.
Shik'isóó, akée'di díí bee nihich'į' hadeesdzih, Bóhólníihii bee nihił dahózhǫ́ǫ le'. Díí bee nihich'į' ak'ená'áshchíihgo doo ádadeeshłxáa da, áádóó éí bee nihá hasih.
Bąąhági át'éego nidaalnishígíí bits'ąą ádaa ádahołyą́, éí łééchąą'í báhádzidii nidahalin. Éí, Nihąąh nídahinólgish, daanínígíí t'áadoo bá bida'oł'íní.
Háálá ąąh náhinilgish doo bee Diyin God bich'į' nidahwiidláa da, nidi Níłch'i Diyinii bee bich'į' nidahwiidlá, áádóó Christ Jesus baa nihił dahózhǫ́ǫgo baa dahwii'niih. Ts'ísee k'ehgo ádaat'éii doo baa dadzííníidlíi da,
azhą́ shí ałdó' biniit'aa ats'íís baa jóshłíi dooleełii shee hólǫ́ǫ nidi. Diné t'áá háiida ts'ísee k'ehgo ádaat'éii bee ádaa jóshdlíii shee hólǫ́ jinízingo, shí haláahgo bee ádaa jííníshdlíii shee hólǫ́ǫgo át'é.
Háálá shi'dizhchį́į́dóó tseebíí jį́į́ góne' shąąh náhineeshgizh, áádóó Ízrel dine'é ahoolchíiłii nishłį́, Bénjamin bidine'íígíí nishłį́, índa dashizhé'é yę́ę Hííbrew dine'é danilį́į́ nít'éé', áko shí ałdó' Hííbrew dine'é nishłį́. Jew dine'é bibee haz'áanii k'ehgo ts'ídá t'áá ákogi é'ét'é bił haz'ą́ą́jí éí Férisii nishłį́į́ nít'éé',
díí t'áá íiyisí bíneeshdlį́įgo Jesus yoodlání áłah nídaadleehii atésh'į́į́ nít'éé'. Bee haz'áanii k'ehgo ts'ídá t'áá ákogi é'ét'é bił haz'ą́ą́jí éí doo shik'i hodiit'ą́ą da.
Nidi Christ yisisdląądgo éí t'áá ałtso yá'ádaat'ééh nisin nít'éé' yę́ę k'ad t'áadoo biniyéhígóó ádaat'éego baa nitséskees.
Aoo', t'áá aaníí, áádóó Christ Jesus shiBóhólníihii bééhasinígíí ts'ídá agháago ílį́įgo bąą t'áá ałtsoní t'áadoo biniyéhígóó ádaat'éego baa nitséskees. Christ shí dooleeł biniyé t'áá ałtsoní nahjį' kóshłaago t'áá ałtsoní ts'iilzéigi át'éego baa nitséskees,
áádóó Christ bił łá'í nishłį́įgo shééhodi'doolzįįł, bee haz'áanii ba'ahódlí bee t'áá shí ts'ídá t'áá ákogi ánísht'éé nít'éé' yę́ę éí doo bik'ehdii da, nidi Christ yinishdlánígíí t'éiyá bee ts'ídá t'áá ákogi ánísht'éego shééhodi'doolzįįł; éí Diyin God bits'ą́ą́dę́ę́' ts'ídá t'áá ákogi é'ét'é oodlą́ bee a'ódlí bee hólóonii ááhdishní.
Christ íiyisí bééhasin doogi laanaa nisin, áádóó hadziil nilíinii bee dadziztsą́ą́dę́ę́' náázdiidzáhígíí t'áádóo nídí shił bééhózin doo, áádóó bik'ee ti'hodzooznii'ígíí hoł ałts'ą́ą́' anisk'iiz doo, dadziztsą́ągo ájít'é yę́ęgi át'éego ánísht'ée doo,
ts'ídá shá bohónéedzą́ągo daneeznáanii bitahdę́ę́' náádideeshdáłígíí laanaa nisin.
T'áá íídą́ą́' ákónísht'é, áádóó t'áá íídą́ą́' ts'ídá hadaałt'éii sélį́į́', doo dishníigo ádíshníi da. Nidi ákónísht'ée doo biniyé Christ bíí' áshiilaago t'ááłáhígi át'éego naasdzil.
Shik'isóó, shí nidi éí díí ch'ídasé'ánígíí t'ah doo shee haleehgóó shił bééhózin, nidi shikéédę́ę́' danilíinii baa yisénah áádóó shilą́ąjį' hólónígíí t'éiyá t'áá íináwołí bee bíká yisdziłgo t'ááłáhígo haz'ánígíí t'éiyá baa naashá.
Aghánáhóó'áádę́ę́' Diyin God éí Christ Jesus bee shíizhi'ígíí hodínéeshnééł biniyé t'áá shizááká nihoneel'ą́ąjį' yishwoł.
Áko haa'íshą' Níłch'i Diyinii k'ehgo nidaniniilzánígíí t'áá áníiltso t'áá ákót'éego nitsídeiikees doo, nidi ha'át'íhígíida t'áá ał'ąą át'éego baa nitsídaahkeesgo, éí ałdó' Diyin God nihił ííshjání íidoolííł.
Áyąądą́ą́' náás deekaígíí t'áá éí bik'ehgo náás yiikah doo.
Shik'isóó, t'ááłá'í nootínígo shida'oł'į́, áádóó nihí bik'eh oodáałii nihá nihee hólónígíí éí yik'ehgo dayíkáhígíí hazhó'ó baa ákodanoosįįh.
Háálá tsin ałnáoszid bąąhjį' Christ daaztsą́ągo baa hane'ígíí yi'ana'í danilíinii t'óó ahayóí deíkááh, éí t'áá ahą́ą́h bee nihił náháshnih nít'éé', áádóó k'ad nidi shinák'eeshto' náálį́įgo bee nihił nááháshne'.
Éí há nidahwiizt'i'di ádahodi'dooldįįł, háálá ch'iyáán t'éí bíchą́deízhdéelni'go hodiyin ádadzósin, áádóó hoł baa yádahasin dooleeł yę́ę t'óó bee ádaa dahoji'niih, nahasdzáán bikáa'gi dahólóonii t'éiyá baa nitsídadzikees.
Nidi nihí yá'ąąsh dine'é daniidlį́, áko áádę́ę́' Yisdá'iiníiłii, Bóhólníihii Jesus Christ, t'áá íiyisí nideíníidlíigo biba' ádaniit'é.
Éí bibee adziilii bee t'áá ałtsoní nidi bídahółníihgo íidoolíiłgo yíneel'ą́, éí nihits'íís doo dahayóígíí t'áá bí bits'íís ayóó át'éhígi át'éego nihá ánéidoodlííł.
Éí bąą, shik'isóó, ayóó'ádanihósh'níigo nihídin nishłíinii, nihaa shił hózhǫ́! Ak'eh hodeesdlį́į́'jí naat'á ch'ah shá danohłį́! Ayóó'ádanihósh'níinii, t'áá bee nihił ch'íhoní'ánígi át'éego Bóhólníihii bee nihidziilgo nidasoozį́į le'.
Yódiya nílíinii nánooshkąąh, Síntikii nílíinii ałdó' nánooshkąąh, Bóhólníihii bee t'áá aheełt'éego nitsóhkees nihidishní.
Áádóó ałdó' t'áá aaníí shił nanilnishí nílíinii, díí asdzání t'áá áłah bíká anánílwo' doogo baa nánooshkąąh, háálá shíká aná'ahi'nilchéehgo hane' yá'át'éehii baa hane'gi t'áá awołí bee shił naashnish, áádóó Klément índa náádaała' shił nidaashnishígíí ałdó' t'áá ákódaat'į́. Éí t'áá ałtso iiná naaltsoos biyi' bízhi' bik'idaasdzoh.
T'áá áłahjį' Bóhólníihii bee nihił dahózhǫ́. Náá'áłdó' ánáádísh'ní, Nihił dahózhǫ́!
Bíni'dii nízaadgóó hada'íínółnínígíí diné t'áá ałtso nihá bił béédahózin doo. Bóhólníihii nídoodáłígíí koshídę́ę́' hadziih.
T'áadoo ha'át'íhída nihida'diił'áhí, nidi ahééh danohsingo t'áá ałtsojį' sodizin índa ná'ookąąh bee deínóhkeedígíí Diyin God bił béédahonohsin le'.
Áko Diyin God bits'ą́ą́dę́ę́' bee ach'į' hózhǫ́ náhásdlį́į'ii, ak'idi'yiitįįh t'áá ałtso yiláahdi át'éii, éí Christ Jesus bee nihijéí índa nihintsékees yaa áhályą́ą doo.
Shik'isóó, díí bee ninisht'ééh: ha'át'íhída t'áá aaníí nilíinii, ił ílį́ yą́ą́h nilíinii, ts'ídá t'áá ákogi át'é nilíinii, chin bąąh ádinii, ayóó'ó'ó'ní yą́ą́h nilíinii, yá'át'éehgo yáti'ii, ha'át'íhída aláahgo yá'át'ééh nilį́įgo, índa aa ha'niih yą́ą́h nilį́įgo, éidí baa nitsídaahkees.
Shits'ą́ą́dóó bídahooł'ą́ą'ii áádóó nídooláii áádóó dasidoots'ą́ą'ii índa baa naasháago daołtsánígíí baa naahkai, áko Diyin God bee ach'į' hózhǫ́ náhásdlį́į'ii nihił hólǫ́ǫ doo.
T'áá aaníí shaa nitsídaahkees nidi shíká adoohjahgi t'áadoo nihá ashja'iilaa da. Ákondi nízaad nihoolzhiizhgo índa shaa tsínáádasidookéezgo shíká oojéé'. Éí Bóhólníihii binahjį' t'áá íiyisí baa shił hózhǫ́!
Doo t'áadoo le'é bídin nishłį́įgo ádíshníi da, háálá t'áá shee hólónígi baa shił hózhǫ́ǫgo bóhooł'ą́ą́'.
T'áá ayáhígo át'éego iinánígíí, índa t'áá ałtso ee hólǫ́ǫgo iinánígíí ałdó' shił bééhózin. T'áá ooleełgi índa t'áá azlį́'ígi át'éego, hwiih nishłį́įgo, doodaii' dichin nishłį́įgo bóhooł'ą́ą́', t'áá ałtsoní shoosánígo, doodaii' t'áá ałtsoní bídin nishłį́įgo shił yá'át'éehgo áshi'diilyaa.
Christ shidziilgo ásósinii bee t'áá ałtsoní ádeeshłíiłgo bíneesh'ą́.
Ákondi shaa dajiinohba' lá, shich'į' nahwii'náago shíká oojéé'.
Fílipaidi oodlání danohłíinii, t'áá nihí nihił béédahózin, hane' yá'át'éehii baa aho'niishne' yę́ędą́ą́' Masedóniyadóó dah diiyáago oodlání danilíinii áłah nídaadleehígíí t'áadoo le'é t'áadoo ła' yee shíká ííjée' da, nidi t'áá hazhó'ó nihí t'éiyá nihił ałts'ą́ą́' da'nisk'iiz dooleełígíí éí aa doolyéełii índa nídidoolyéełii bee ahíłká iijéé'.
T'ahdii Thesalonáíkagi naashá yę́ędą́ą́' łah t'áadoo le'é shich'į' ádaahłaa áádóó náá'áłdó' shíká anáánáojéé'.
Sha'doolyééł doo nisingo ádíshníi da, nidi nihá íná'iidoodiłgo nihá bik'idoodzohígíí t'éiyá biniyé ádíshní.
Shí k'ad t'áá bilááh neel'ą́ągo ałtso shich'į' na'ílyá! T'áadoo le'é shich'į' ádaahłaaígíí Iipafrodáítas sheinínil, áko nídiiláago k'ad t'áadoo bídin nishłíní da. Éí Diyin God bich'į' łikání halchingo nááhániihii t'áá néidooléłígi át'éii át'é, áádóó bił hóshóonii át'é.
Áko shiDiyin God éí Christ Jesus biniit'aa yee ayóó át'éii yee alááh neel'áanii bik'ehgo bídin danohłį́įgo chodaoł'íinii t'áá ałtso nihaidii'aah dooleeł.
NihiDiyin God, éí nihiTaa' hool'áágóó áádóó ahóyéel'áágóó bee baa ha'niih le'. T'áá ákót'ée doo.
Christ Jesus bee Diyin God bidiyį́į́' t'áá ałtso shá k'é dabidohní. Nihik'isóó danilíinii shił naháaztánígíí k'é danihiłní.
Diyin God bidiyį́į́' t'áá ałtso k'é danihiłní, Síízar, aláahgo naat'áanii bighandóóígíí íiyisí ákódaaní.
NihiBóhólníihii Jesus Christ bibee ajooba' yee nihik'ijidlíi doo. [T'áá ákót'ée doo.]
Shí Paul, Diyin God bíniik'ehgo Jesus Christ yá yil'aadii nishłíinii, áádóó nihitsilí Timothy,
Kalásiidi Christ bee nihik'isóó bada'ahódlíii, éí Diyin God bidiyį́į́' danilíinii bich'į' naaltsoos íilnééh: Diyin God nihiTaa' áádóó nihiBóhólníihii Jesus Christ bibee ajooba' índa bibee ach'į' hózhǫ́ náhásdlį́į'ii yee nihik'ijidlíi doo.
NihiBóhólníihii Jesus Christ biTaa', Diyin God, bich'į' ahééh niidzingo t'áá áłahjį' nihá sodiilzin.
Háálá Christ Jesus deinohdlą́ągo áádóó Diyin God bidiyį́į́' t'áá ałtso ayóó'ádeínóh'níigo baa hosidiits'ą́ą́'.
Háálá yá'ąąshdi Diyin God yee nihik'idajidlíi dooleełii nihá hasht'e'nííníláii bíká nihił chodahoo'į́, éí t'áá átséedi saad t'áá aaníinii, hane' yá'át'éehii, bee baa dahosidoots'ą́ą́'.
Diyin God bibee ajooba' baa dahosidoots'ą́ą́' índa t'áá aaníí baa ákodanoozį́į́' bijį́į́dóó hane' yá'át'éehii bee nihik'idahodzisdli'. Áko k'ad nihokáá' dine'é ałdó' bitahgóó nidadidlaad áádóó bits'ą́ą́dóó aneest'ą' nihwiileeh.
Díí Épafras, ayóó'ííníi'níigo bił neiil'a'ii, bits'ą́ą́dóó bídahooł'ą́ą́'. Éí ba'ahódlíigo nihá Christ yá naal'a'í nilį́.
Épafras éí Níłch'i Diyinii bee ayóó'áda'íínóh'níigo yee nihił náhoolne'.
Éí t'óó nihaa hosidiits'ą́ą́' yę́ędóó wóshdę́ę́' t'áadoo áhodiilzéhí nihá sodiilzin. Diyin God íinízinii hazhó'ó nihił béédahodoozįįł biniyé, bee hódzáanii áádóó Níłch'i Diyinii k'ehgo ak'idi'yiitįįh nihaididoo'áłígíí nihá baa ná'iikąąh.
Bóhólníihii bą́ą́h da'nohłį́įgo t'áá ałtsojį' bił dahonohshǫ́ǫgo dayínóhkáah dooígíí, áádóó naanish yá'ádaat'éehii t'áá ałtso bee nihits'ą́ą́dóó aneest'ą' nidahwiileeh dooígíí, índa Diyin God béédahonohsingo bee náás danóohséeh dooleełígíí nihá bíká sodiilzin.
Diyin God yee ayóó át'éego ayóó ábóodziilii bee danihidziil ánihiilaago t'áá ałtsojį' hada'íínółní áádóó nízaadgóó dziilí bee hada'íínółníigo nihił dahózhǫ́ǫ doo biniyé sodiilzin.
ATaa' nilíinii bich'į' ahééh danohsingo bidiyį́į́' adinídíín yii' deíkáahii bíí' dooleełii bił ałts'ą́ą́' da'niilk'iiz dooígíí bą́ą́h da'niidlį́įgo ánihiilaa.
Chahałheeł bee bóhólníihii bits'ą́ą́dę́ę́' háánihoo'nilgo, biYe' ayóó'áyó'níinii bee bóhólníihgo bił haz'ą́ąjį' anihíí'eezh.
Jesus bidił yee náánihiisnii'go nihibąąhági át'éii nihá yóó'iidíí'ą́.
Jesus éí Diyin God doo yit'íinii bináłt'éii jílį́. T'áá ałtsoní ádaalyaii bítséedi hojílǫ́.
Háálá yádiłhił biyi'di áádóó nahasdzáán bikáa'gi dahólóonii t'áá ałtso, daat'íinii índa doo daat'íinii hó hwee Diyin God ádayiilaa, azhą́ naat'áanii ayóó ádaat'éii, éí doodaii' bídahólníihii, éí doodaii' naat'áanii danilíinii, éí doodaii' óhólnííh bee dahólóonii doo daat'íinii t'áá ałtso hó hwee Diyin God ádayiilaa. T'áá ałtsoní hwee ádaalyaa índa há ádabi'diilyaa.
T'áá ałtsoní bítséedi hojílǫ́, índa hó hwee t'áá ałtsoní ahee daniłdzil.
Atsiits'iin éí ats'íís yił ałhee hinánígi át'éego Jesus éí da'oodlání t'áá ła' bizhi'ee bee bóhólnííh; hó bee hodeeyáii jílį́, áádóó ts'ídá t'áá ałtsojį' aląąjį' dzizį́į doo biniyé aninéédę́ę́' átsé hinááh nídzísdlį́į'ii jílį́.
Háálá aTaa' yee át'éii t'áá ałtso Jesus hwii' hólónígíí éí aTaa' bił hóshǫ́.
Áko tsin ałnáoszid bąąhjį' dadziztsą́ą́dą́ą́' hadił deezna'ii bee Diyin God k'é néist'įįdgo nahasdzáán bikáa'gi dahólóonii áádóó yádiłhił biyi'di dahólóonii t'áá ałtso hwee Diyin God bich'į' hózhǫ́ náhásdlį́į́'.
Áádóó nihí t'ah nahą́ądą́ą́' doo yá'át'ééh ádaahnííłgóó łah Diyin God bits'ą́ądi naałdeeh nít'éé', índa ana'í k'ehgo haa nitsídaahkees nít'éé', nidi k'ad nihił k'é nídzíst'įįd.
Jesus bits'íís daaztsánígíí bee nihił k'é nídzíst'įįd. Éí bąą dadinohyingo áádóó niha'át'e' ádaadingo índa t'áadoo bee nihik'ídahót'ahígóó Diyin God bidááhdę́ę́' ninihizhdoo'ish.
T'ááłáhígi át'éego danołdzilgo na'nitin woodláanii bee nisoozį́įgo, áádóó hane' yá'át'éehii biyi'dóó dasidoots'ą́ą'ii bee ił chohoo'íinii doo bits'ánáhóhkááhgóó t'éiyá ákódanoht'ée doo. Yá biyaagi nihokáá' dine'é t'áadoo ła' doodaií díí hane' yá'át'éehii bee bił dahóóne'. Shí Paul díí baa hashne' doogo shi'dool'aad.
Nihá ti'hooshníhígíí baa shił hózhǫ́. Háálá da'oodlání t'áá ła' bizhi'ee Christ bits'íís át'éego t'áá bí yá ti'hooznii'. K'ad éí shí ałdó' bił ałts'ą́ą́' anisk'iizgo da'oodlání bá ti'hooshnííh.
Éí lą́ą, Diyin God yinahaz'áanii bik'ehgo bizaad ánínígíí t'áadoo ła' doodaí baa hodeeshnihgo nihá shaa yiszįįd.
Éí hoolzhishdę́ę́' índa oochííłdę́ę́' na'nitin doo bééhózin da yę́ę át'é, k'ad índa Diyin God bidiyį́į́' bich'į' yit'íní áyiilaa.
Éí Diyin God íiniizį́į'go dooládó' ayóó ánóolninii doo bééhózin da yę́ę ííshją́ą́ áyiilaa, doo Jew dine'é danilíinii nidi t'áá ałtso bá át'é; éí Christ nihii' hólǫ́ǫgo Diyin God yee ayóó át'éii bił ałts'ą́ą́' da'nołk'iiz dooígíí bíká nihił chodahoo'íinii át'é.
Áko Christ baa nahwiilne'go diné t'ááłá'í nítínígo bida'iyiilníihgo bee hódzáanii t'áá ałtso bee naniitin. Diné t'ááłá'í nítínígo Christ yee nininísáanii danilį́įgo Diyin God bidááhdę́ę́' nidahidiit'ish biniyé naniitin.
Jó, díí biniyé naashnish, Christ ayóó át'éego shiyi'di naalnishgo bąą t'áá íináwołí bee naasdzil.
Nihí áádóó Leiyodisíyagi kéédahat'íinii índa t'ah doo dashiiłtséhígíí t'áá ałtso bá t'áá íináwołí bee naasdzilgo nihił béédahózin dooleeł nisin.
Ayóó'áda'ahijó'níigo łá'í dajílį́įgo hajéí bee chánah dajílį́į doo, áádóó t'áadoo anáhóót'i'í ak'idi'yiitįįh bee hak'ihozhdoodliił, índa Diyin God [aTaa'] binahat'a' doo bééhózin da yę́ę, éí Christ ááhyiłníigo baa ákodazdínóozįįł nisin.
Éí bee hódzáanii áádóó ił ééhózin da'ílíinii t'áá ałtso hwee hólǫ́.
Diné ła'da t'áadoo na'adlo' saad yee yóó'adanihinii'áhí doo biniyé kónihidishní.
Háálá azhą́ doo nihił honishłǫ́ǫ da nidi, t'áá áłahjį' nihaa nitséskeesgo hasht'ehodít'éego baa naahkaígíí, áádóó Christ baa dadzíínóhłíhígíí haleebee nisoozį́įgo shił bééhózingo baa shił hózhǫ́.
Éí bąą Christ Jesus nihiBóhólníihii nihee dahazlį́'ígi át'éego baa dadzíínóhłíigo bee dayínóhkááh,
t'áá nidanihidi'neestą́ą́' yę́ęgi át'éego Christ bii' nihihétł'óól danéeséehgo bikáá'dóó da'ohtł'ingo nihe'oodlą' bee nihidahoníłdzil doo. Índa t'áá íiyisí ahééh danohsin le'.
Ła'da nihokáá' dine'é bił ééhózinígíí bik'ehgo ak'i'diitįįhii índa t'áadoo nánídlínígóó anót'ááh nilíinii yee danihółnééh lágo. Jó, nihokáá' dine'é bi'é'él'į' yik'ehgo ádaat'é, índa nihokáá' dine'é binahagha' ałtah áát'eełii yik'ehgo ádaat'é, éí doo Christ yik'ehgóó ádaat'ée da.
Háálá Christ diné dzizlį́į'go Diyin God yee át'éii t'áá át'é hwii' hólǫ́,
áko hoł łá'í nohłį́įgo ałtso hadanołt'é ádanihi'diilyaa. Éí naat'áanii danilíinii índa bídahólnííh danilíinii doo daat'íinii nidi t'áá ałtso bee hóhólnííh.
Hoł łá'í nohłį́įgo nihąąh nídahineeshgizhígíí éí doo yílá bee nihąąh nídahineeshgizhii át'ée da, nidi ts'ísee k'ehgo bąąhági ádanoht'éhígíí nahjį' kóyiilaago Christ bee nihąąh nídahineeshgizhii át'é.
Háálá danihi'doolzį́'ígíí bee hoł yóó'ádanihi'diilyaa; t'áá éí ałdó' binahjį' dadziztsą́ą́dę́ę́' Diyin God nááhodiisáii áyoolíiłii deinohdlą́ągo baa dadzíínóhłíhígíí binahjį' hoł náádanihidi'yiiljéé'.
Nihí ádił nida'ayołzíhígíí bąą, áádóó niha'át'e' doo nahjį' eelgizhígíí biniinaa dasinoonáá nít'éé', nidi doo ákǫ́ǫ́ ádaahdzaa yę́ę t'áá ałtso Diyin God nihá yóó'iidíí'ą́, áádóó Christ bił hinááh ánídanihiidlaa.
Jó, bik'eh hoogáałii bik'ehgo nihik'ijį' naaltsoos siłtsoozígíí tsin ałnáoszid bąąhjį' Christ bił o'oolkaalígíí bee Diyin God éí naaltsoos yik'i ní'deezoh.
Naat'áanii danilíinii áádóó bídahólníihii doo daat'íinii t'áá ałtso Christ hak'eh deesdlį́į'go ííshją́ą́ áyiilaa.
Éí bąą daadáanii áádóó doodlį́įłii, índa áda'azįįd áádóó dah néitį́įhgo nahadláii índa háá'áyį́į́h jį́ dólzinii bida'oł'į́ nihiłníigo diné ła' yee nihaa náot'į́į́' lágo.
Éidíyee' t'áá aaníinii baa hodoolzhishígíí bichaha'oh t'éiyá át'é, nidi Christ t'áá aaníinii nilį́.
Ła'da ádaa hojoolbá'í í'dólzinii áádóó diyingo nidaal'a'í yich'į' nahałáii t'ááká bikéé' dah dadoohkááh yíila', háálá ákódaaht'į́įgo Diyin God nihaidooléełii yits'ánihidínóo'ah. Azhą́ t'áadoo yoo'íní da nidi, Shił áhát'į́, níigo éí t'áá ts'ísee k'ehgo nitsíkeesgo t'áadoo biniyéhígóó ádaa ha'niih.
Christ éí da'oodlání t'áá ła' bizhi'ee yá Atsiits'iin nilíinii doo hózhǫ́ ádíidéélt'i' da. Nidi ats'íís ahadadit'ą́ą́góó ats'id yee da'ahótą'ígi át'éego nihí t'áá ła' bizhi'ee Christ bits'íís daniidlį́įgo bídadíníit'i'. Áko Diyin God nihi'iisą́ągo niilzééł.
Nihokáa'gi bee dahwéegháahii bits'ąą Christ bił dasinoonáago bits'ą́ą́dóó nihéédoochidgo, ha'át'éegoshą' t'ahdii nihokáá' dine'é doo da'oodlání k'ehgo dahinohnáago, díí bik'eh hoogáałii bik'eh dahonoł'į́:
díí doo bizhdeelchíid da, díí doo jiilįh da, éí doo nízhdiilée da?
Díí nihokáá' dine'é bibik'eh ó'oo'níiłii índa bina'nitin bik'ehgo ádaat'é. Díí chodao'į́įgo ádaadįįł.
Díí bee nahaz'áanii t'áá hó íiznízingo áádóó a'ohgo ájít'é ízh'díl'į́įgo índa hats'íís bich'į' nahojiiłnáago bee nahojiłáhígíí t'óó t'áá aaníí bee hojíyą́ nahojílin, nidi hats'íís yidánoolníinii doo ni'kwííléeh dago biniinaa doo ílį́į da.
Christ bił náádanihi'diiljée'go, Diyin God binish'náájí Christ dah sidáadi dahólóonii hádaaht'į́.
Yá'ąąshdi dahólóonii t'áá íiyisí haleebee baa nitsídaahkees, nahasdzáán bikáa'gi dahólóonii éí dooda.
Háálá nihokáá' bił nidahazt'i'ii bits'ąą dasinoonáago k'ad Christ bił Diyin God bii' nídanihidi'dees'į́į́'.
Christ nihe'iina' nilíinii yit'íní í'diilyaago, nihí ałdó' bee bits'ádi'nílíidii bił ałts'ą́ą́' da'nołk'iizgo danihidi'dooltsééł.
Éí bąą nihokáá' baa da'íldéehii nihiyi' dahólóonii yóó'adahidoh'aah; éí na'ageh bee tsi'oodááł, baa'ihgo nitsáhákees, ałdáhonooní, nichǫ́'ógo laanaa hwiindzin, índa adáhonooní ádaat'éii. Jó, adáhonooní éí e'elyaii bich'į' nahadláii t'áá bił aheełt'é.
Díí biniinaa Diyin God t'óó báhádzidgo bibee até'él'íinii éí diné doo ak'eh dahół'íinii bik'i dahoyiileeh.
Nihí ałdó' łah doo da'oodlání bitahgóó ákódanoht'éego dayínóhkááh nít'éé'.
Nidi áháchį', hashké hwiindzin, áká naat'á, t'áá ádzaagóó aa hane', índa baa'ihgo yáti', díí t'áá ałtso k'ad yóó'adahidoh'aah.
Wooch'ííd t'áadoo ałk'ijį' nisooł'ání, háálá átséédą́ą́' ádanoht'é yę́ę índa éí bee ádaot'įįdii bii' hahisoohkai,
áko iiná ániidíii biih dahisoohkai. Diyin God ánihijiilaii, éí nihił éédahózingo ádanihijiléehgo t'áá hwééniilt'éego ániidíii ánánihijidlééh.
Ákódajít'éii éí Gríik dine'é nilíinii índa Jew dine'é nilíinii doo bił ał'ąą ájít'ée da, áádóó bąąh náhineeshgizhii índa doo bąąh náhineeshgizhii, áádóó náánáłahdę́ę́' dine'é índa Síthiyan dine'é nilíinii, áádóó naalte' índa doo naalte' nilíinii ałdó' doo bił ał'ąą ájít'ée da, nidi Christ t'éí bóhólnííh, áádóó diné t'áá ałtso bá hojílǫ́.
Éí bąą Diyin God atah nihiizláa'ii, dadinohyin índa Diyin God ayóó'ánihó'níinii danohłį́. Éí bąą ałhaa a'ááh danohsin, ałhaa dajiinohba', ádaa dahojiinołbá'ígo nitsídaahkees, a'ohgo áda'díínółzin, índa ałch'į' nízaadgóó hada'íínółní.
Ałch'į' hada'íínółní, ła'da bich'į' saad dahosoołį́į'go bił k'é nída'ahididooh'niił; doo ákwii ádaoht'įįdii Christ nihá yóó'iidii'aahígi át'éego doo ákwii áda'ahoł'į́į́ nít'ée'ii ahá yóó'adahidoh'aah.
Áádóó díí t'áá ałtso bighą́ąhjį' ayóó'áda'ahíínóhní, háálá éí t'áá ałtsoní hadaałt'éego ahíyółtą'.
Áádóó Diyin God bits'ą́ą́dę́ę́' bee ach'į' hózhǫ́ náhásdlį́į'ii bíni' nihijéí bii' bóhólníih le', jó, t'áá ła' bizhi'ee danohłį́į doo biniyé nihíká ádahodoo'niid. Índa ahééh danohsin le'.
Haa'íyee' Christ bizaad lą'ígo bee ákidaahdláa le', bee hódzáanii t'áá ałtso bee ahidiníłnáago nida'ahinohtin, índa chánah áda'ahíínółzin, áádóó Diyin God bizaad biyi'dóó sin, áádóó sin bee Diyin God baa ha'niihii, índa ajooba' nihijéí bii' hólǫ́ǫgo Níłch'i Diyinii k'ehgo sin bee Bóhólníihii bich'į' dahohtaał.
Jesus bee Diyin God aTaa' nilíinii bich'į' ahééh danohsingo t'áá ałtsoní baa yádaałti'ígíí áádóó baa nidaahkaígíí éí Bóhólníihii Jesus bízhi' bee baa nidaahkai.
E'asdzą́ą́ danohłíinii, nihadahastiin bídahwíínółníihgo áda'díínółzin, háálá Bóhólníihii bíi'ii ákódaat'į́įgo beełt'é.
Ahastiin danohłíinii, nihida'asdzą́ą́ ayóó'ádeínóh'ní; t'áadoo bich'į' doo danohts'ídí.
Áłchíní danohłíinii, danihishchíinii t'áá ałtsojį' bik'eh dahonoł'į́, háálá éí Bóhólníihii yaa bił hózhǫ́.
Azhé'é danohłíinii, niha'áłchíní t'áadoo bída'ohts'ihí, háálá bída'ohts'ihgo bąąh nidahoyołkaad.
Naalte' danohłíinii, nihokáa'gi nihinanit'a'í t'áá ałtsojį' bik'eh dahonoł'į́. T'óó bináałgo bił hóshǫ́ t'éiyá biniyé ádaaht'į́įgo éí dooda, nidi nihijéí tł'ááhdę́ę́' Bóhólníihii dadíínóhsingo nihinanit'a'í bik'eh dahonoł'į́.
Bóhólníihii bá ádaaht'į́įgo t'áá ha'át'íhída baa nidaahkaigo haleebee bindaałnish; doo diné t'éí bá ádaaht'į́į da.
Bóhólníihii nihá bee hólóonii nihaidooléełgo nihił béédahózin. Bóhólníihii Christ bá nidaał'a'.
Doo ákǫ́ǫ́ ájooníiłii éí doo ákǫ́ǫ́ ájíít'įįdii bąą atíhodi'doolnííł, háálá Diyin God éí t'áá aheełt'éego diné yeinít'į́.
Naat'áanii danohłíinii, nihinaalte' t'áá ákogi át'éego índa t'áá aheełt'éego yá'át'éhígi ádaał'į́, háálá yá'ąąshdi nihí ałdó' nihiBóhólníihii hólǫ́ǫgo nihił béédahózin.
T'áadoo diniitłóhí sodadołzin, áádóó Diyin God bich'į' ahééh danohsingo sodizin bee hada'ísídół'į́į́'.
Áádóó nihí ałdó' nihá sodadołzin, hane' yá'át'éehii baa dahwiilne' dooígíí nihá ashja'ósingo nihá íidoolííł biniyé, áko Christ bína'niltin doo bééhózin da yę́ę baa nahwiilne' dooleeł. Éí baa nahashne'go biniinaa awáalyaaí nishłį́.
Áko t'áá bee hahideesdzih dooleeł nít'é'ígi át'éego Christ baa hane' ííshjání ádeeshłíłígíí bíká sodadołzin.
Doo da'oodlání binááł dahonohsą́ągo dahinohnáago Christ bá ádaaht'į́įgo nihá ashja'ósinígíí ts'ídá hazhó'ó chodaoł'į́.
T'áá áłahjį' ajooba' saad éí áshįįh halnihígi át'éego bee yádaałti', ákódaaht'į́įgo diné t'ááłá'í nítínígo bich'į' t'ą́ą́' háá'doodzihgi nihił béédahózin doo.
Tíkikas, éí Bóhólníihii binahjį' nihik'is ayóó'óó'níinii áádóó naal'a'í ba'ahódlíii índa shił naal'a'í jílíinii éí shił áhoot'éhígíí t'áá ałtso bee nihił hodoolnih.
Éí kodi nihił áhoot'éhígíí nihił béédahodoozįįł biniyé, áádóó nihijéí hada'ólníigo ánihizhdoolííl ałdó' biniyé nihich'į' ahóół'a'.
Áádóó Onésimas bił ahóół'a', éí ba'ólíigo ayóó'óó'níigo nihik'is nilíinii, t'áá aadę́ę́' nihitahdę́ę'go nijighá. Éí t'áá ájíłah kodi ádahoot'éii t'áá ałtso bee nihił hozhdoolnih.
Aristárkas, bił awáalyaaí nishłíinii k'é nihiłní. Mark, Bárnabas bił naa'aash nilíinii, ałdó' k'é nihiłní. (Mark nihaa níyáá ládą́ą́' k'é dabididoohniił, t'áá íídą́ą́' bee nihił hweeshne' yę́ęgi át'éego.)
Áádóó Jáshowa, Jústas wolyéhígíí, ałdó' k'é nihiłní. Bąąh nídahineeshgizhii bitahdóó díí diné t'éiyá Diyin God bee bóhólníihgo bił haz'áanii yá nidaalnishgo shił nidaalnishii danilį́, áádóó bee shił náhoojǫǫłii danilį́.
Épafras t'éí aadę́ę́' nihitahdę́ę'go diné nilį́įgo Christ Jesus yá naal'a'í nilíinii k'é nihiłní. Éí oodlą́ yee nininísáanii danohłį́į doo biniyé, índa t'áadoo anáhóót'i'í Diyin God íinízinii t'áá yíní át'éegi nihił béédahózin doo biniyé t'áá áłahjį' nihénálniihgo t'áá íináwołí bee nihá sodilzin.
Háálá t'áá ánółtso nihí áádóó Leiyodisíyadi índa Haiyerápolisdi kéédahoht'íinii t'áá íiyisí nihízhneedlį́įgo shił bééhózingo nihił hashne'.
Luke azee' ííł'íní ayóó'óó'níinii índa Díímas ałdó' k'é nihiłní.
Leiyodisíyadi nihik'isóó danilíinii, áádóó Nímfas índa éí bighan góne' da'oodlání áłah nádleehii nihá k'é dabididoohniił.
Díí naaltsoos nihich'į' yéélta'go índa, Leiyodisíyadi da'oodlání áłah nádleehii ałdó' bich'į' dayízhdóołtah. Leiyodisíyagóó naaltsoos íishłaaígíí ałdó' ts'ídá dayídóołtah.
Áádóó Arkípas éí, Bóhólníihii bá nanil'a'go naa deet'áanii ts'ídá ałtso bi'díílíiłgi baa áhólyą́, dabididoohniił.
Shí Paul, díí k'é dishníigo bee ak'e'ashchíhígíí éí t'áá shíla' bee áshłééh. Awáalyaaí nishłį́įgo shéédaałniih. Diyin God bibee ajooba' nihił hólǫ́ǫ doo. T'áá ákót'ée doo.
Shí Paul áádóó Silvéínas índa Timothy, Thesalonáíkagi oodlání danilíinii áłah nádleehígíí, éí Diyin God aTaa' nilíinii áádóó Bóhólníihii Jesus Christ bíí' danilíinii bich'į' naaltsoos ádeiilnééh: Diyin God áádóó Bóhólníihii Jesus Christ bibee ajooba' áádóó bibee ach'į' hózhǫ́ náhásdlį́į'ii yee nihik'ijidlíi doo.
T'áá áłahjį' danihííníijíigo sodadiilzingo Diyin God bich'į' t'áá ánółtso nihaa ahééh daniidzin.
Nihe'oodlą' binahjį' baa nidaahkaígíí áádóó ayóó'ó'ó'ní bee deínółníshígíí índa hada'íínółníigo nihiBóhólníihii Jesus Christ bee nihił chodahoo'ínígíí nihiDiyin God nihiTaa' binááł t'áá áłahjį' nihéédeiilniih.
Nihik'isóó, Diyin God ayóó'ánihó'níinii, Diyin God atah nihiizláa'go nihił béédahózin.
Háálá hane' yá'át'éehii bee nihił dahwiilne'ii doo t'óó saad t'éí át'ée da, nidi Níłch'i Diyinii bibee adziilii bee nihidziilgo índa ts'ídá t'áá aaníinii át'éego baa ákodanoodzį́į'go bee nihił dahwiilne'. Nihá yá'át'ééh biniyé nihitahgi bee nisiidzį́į́ nít'ée'ii nihił béédahózin.
Áko nihida'oł'į́ dasoolį́į́', Bóhólníihii ałdó' bida'oł'į́ dasoolį́į́', háálá łą́ą́dę́ę́' nihich'į' nidahwii'náa nidi, Níłch'i Diyinii bee nihił dahózhǫ́ǫgo saad nídadoolá.
Áko Masedóniyagi índa Akéya hoolyéegi oodlání danilíinii t'áá ałtso bikéé' deíkáahii dasoolį́į́'.
Háálá nihits'ą́ą́dóó Bóhólníihii bizaad adahideezdláád, doo Masedóniyagi índa Akéya hoolyéegi t'éiyá da, nidi Diyin God deinohdlą́ągo baa dadzíínóhłíhígíí t'áá ałtsogóó baa dahóóne'. Áko nihí t'áadoo bee hanáádaodziihí da.
Háálá nihí nihaa niikai yę́ędą́ą́' t'áá íiyisí nihich'į' k'é danohdzin nít'ée'ii éí diné t'áá ałtso yee nihaa nidahalne', áádóó eda'alyaii bits'ą́ąjį' Diyin God bich'į' ninánohkaigo Diyin God hináanii índa t'áá aaníí nilíinii bá nidaał'a'go yee nihaa nidahalne'.
Índa Diyin God biYe' daaztsą́ą́dę́ę́' néidiisáii yá'ąąshdę́ę́' nídoodáłígíí biba' ádanoht'éego ałdó' yee nihaa nidahalne'. Jó, Diyin God t'óó báhádzidgo bibee até'él'íinii yee atí'doolíiłgo bich'į' hoolzhishígíí bits'ą́ąjį' Jesus yisdánihiinííł.
Nihik'isóó danohłíinii, nihił béédahózingo doo t'áadoo biniyéhígóó nihaa niikai da.
T'ah doo nihaa niikááh yę́ędą́ą́' Fílipaidi ti'dahwiisii'nii' áádóó t'óó baa yáhásinígi ádanihi'diilyaago nihił béédahózin. Ákondi nihiDiyin God bee doo dasiiti'góó Diyin God bits'ą́ą́dóó hane' yá'át'éehii bee nihił dahwiilne', azhą́ nihik'ijį' danilíinii lą'í nidi.
Háálá nidanihiniitingo éí doo yooch'ííd át'ée da, baa'ihii doo biniyé ádeiit'įįd da, índa doo bee nihinda'iidlo'ii át'ée da.
Nidi Diyin God nihee lą́ asłį́į'go hane' yá'át'éehii baa nidahwiilne'go yee nihaa dzoozlíí'. Áko diné t'éiyá t'óó bee hoł dahoniilzhǫ́ǫ dooleełígíí éí dooda, nidi Diyin God nihijéí nayínítaahii bił dahoniilzhǫ́ǫ dooleeł biniyé bee yádeiilti'.
Háálá nihił béédahózingo hádą́ą'da doo t'óó łídanihidiilchíigo saad nizhóníii, doodaii' saad bee adáhonooníinii doo bee nihich'į' yádeiilti' da nít'éé', éí Diyin God nihá bił bééhózin.
Áádóó nihí índa náánáła' t'áá háiida yee nihaa dahaniih dooleełii doo biniyé ádeiit'įįd da. Azhą́ Christ bííł'aadii daniidlį́įgo t'áá ha'át'íhída nihí deíníikeed doo nít'éé' nidi, t'áadoo ákódeiidzaa da.
Nidi nihaa niikai yę́ędą́ą́' nihá ádahwiinít'į́'ígo nihitaa siikai, t'áá amá ba'áłchíní yaa áhályánígi át'éego nihitaa deiikai nít'éé'.
Áko Diyin God bits'ą́ą́dóó hane' yá'át'éehii bee nihił nidahosiilne', nidi doo díí t'éiyá da, nidi ayóó'ádanihííníi'níigo bąą nihá niná'ádadiyeet'ą́, háálá áhánígo nihik'éí dasoolį́į́'.
Nihik'isóó danohłíinii, yéego nidashiilnishígíí áádóó naanish nihííghą́'ígíí béédaałniih! Diyin God bits'ą́ą́dóó hane' yá'át'éehii bee nihił nidahosiilne'dą́ą́', doo nihaa naanish nihighą́ą da doo biniyé jį́įgo áádóó tł'ée'go t'áá nihí ák'inideiilnish nít'éé'.
Oodlání danohłíinii, dadiniigingo áádóó ts'ídá t'áá ákogi ádaniit'éego índa t'áadoo nihik'i dahodiit'aahí nihitah nideiikaigo bee nihéédahonohsin, Diyin God ałdó' nihá bił bééhózin.
Nihił béédahózingo azhé'é ba'áłchíní yich'į' yáłti'ígi át'éego t'ááłá'í noozínígo chánah danohłį́įgo nihik'éédahosiiltaa', índa ádanihidii'niid,
Diyin God t'áá bí bee bóhólníihgo bił haz'áanii índa yee ayóó át'éii bił ałts'ą́ą́' da'nołk'iiz doo biniyé nihíká áhodoo'niidígíí bą́ą́h da'nohłį́įgo dayínóhkáah le'.
Áádóó díí ałdó' t'áá áłahjį' Diyin God bich'į' baa ahééh daniidzin, éí Diyin God bizaad nihits'ą́ą́dóó dasidoots'ą́ą́' yę́ędą́ą́' doo nihokáá' dine'é bizaad át'éego nídadooláa da, nidi t'áá aaníí Diyin God bizaad át'éego deisoohdląądgo k'ad nihindaalnish.
Nihik'isóó danohłíinii, Judíyagi Diyin God dayoodláanii áłah nídaadleehii, Christ Jesus yił łá'í danilínígíí doo yá'át'ééhgóó bich'į' ádahóót'įįdígi át'éego nihí ałdó' ákódanihi'diilyaa. Éí Jew dine'é ti'dahwiyoosnii'ígi át'éego nihí ałdó' t'áá nihí nihidine'é ła' ti'danihiyoosnii'.
Jew dine'é éí Bóhólníihii Jesus dayiisxį́, áádóó t'áá bí bidine'é Diyin God yá dahalne'ii deiníłtseed, áádóó nihí ałdó' ti'danihiyoosnii'. Áko Diyin God doo yił dahóóshǫǫd da, áádóó diné t'áá ałtso yits'ą́ą́jí danilį́.
Doo Jew dine'é danilíinii yisdádookah biniyé hane' yá'át'éehii bee bił dahwiilne'ígíí nidi nihits'ą́ą́' deiníłtł'ah! T'ááłáhígi át'éego nida'iisíihgo yaa deíkááh. K'ad índa Diyin God t'óó báhádzidgo bibee até'él'íinii ts'ídá hak'ijį' silį́į' ni.
Nihik'isóó danohłíinii, nihíyee' azhą́ t'óó kónízahíjį' ałts'áhaakai nidi, t'áá áłahjį' nihijéí tł'ááhdę́ę́' nihaa nitsídeiikees. Dooládó' nihídin dasiidlį́į' da! Náádanihiidiiltséełgi haleebee bindahosiit'ą́!
Ákót'é bąą t'áá íiyisí t'áá nihaa diikah daniidzį́į́'. Shí Paul lą'ídi ákwíiniizį́į́', nidi níłch'i bida'iiníziinii binanit'a'í Séítan wolyéii nihineestł'ah.
Háálá Bóhólníihii Jesus Christ náánádzáago bidááhdóó deiidzį'go ha'át'íishą' bee nihił chodahoo'į́į doo? Ha'át'íishą' baa nihił dahózhǫ́ǫ doo? Ha'át'íí naat'á ch'ah shį́įshą' baa nihił nidahoozhǫǫh doo? Da' doósh nihí da?
Nihí lą́ą, bee nihaa ha'niihii índa bee nihił dahózhóonii nihá danohłį́!
Áko t'áá íiyisí nihídin daniidlį́įgo doo asoh dadeel'įįdgóó, t'áá Áthenzgi t'áá sáhí neiit'aash doogo bee lą́ da'siidlį́į́',
áádóó nihitsilí Timothy, éí Christ baa hane' yá'át'éehii bee na'nitin bee bił nideiilnishgo Diyin God yá naal'a'í nilíinii, chánah ánihidoolíiłgo, índa nihe'oodlą' bidziilgo ádanihidoolííł biniyé nihich'į' anáhwiil'a',
áko ach'į' nahwii'náanii doo ła' bik'ee t'ą́ą́' anáhidoohkah da. Ach'į' nahwii'ná bich'į' ninihi'dee'nilgo nihił béédahózin.
Háálá t'ah nihitaiikai yę́ędą́ą́' da'oodlání atídabi'dil'į́į doogo t'áá bítséedi bee nihił dahwiilne', áko éí bohoolyaago nihił béédahoozin.
Áko níłch'i bida'iiníziinii binanit'a'í nanihíneeztą́ą'go nihindashiilnishii t'áá ádzaaí silį́į́' dó'óshłí nisingo biniinaa t'áá íiyisí shi'diił'áago nihe'oodlą' shił bééhodoozįįł biniyé Timothy nihich'į' ííł'a'.
K'ad nihits'ą́ą́dę́ę́' Timothy nihaa nádzáago, nihe'oodlą' áádóó ayóó'áda'íínóh'nínígíí yá'át'éehgo yee nihił náhoolne', índa t'áá áłahjį' yá'át'éehgo nihéédaałniihgo, nihídin daniidlį́įgo t'áá k'adę́ę nídanihiiltséhígi át'éego nihí ałdó' nihídin danohłį́įgo k'adę́ę nídanihoołtséehgo yee nihił náhoolne'.
Éí bąą nihik'isóó, kodi nihí lą'ígóó nihich'į' nidahwii'ná índa atídanihi'dil'į́į nidi, nihe'oodlą' bee chánah ánídanihoohdlaa,
háálá t'ahdii Bóhólníihii bee danihidziilgo nisoozínígíí bee t'áá íiyisí chánah ánídanihoohdlaago t'áá aaníí dahinii'ná.
Dooládó' Diyin God bich'į' nihaa ahééh daniidzin da! T'áá íiyisí ił hózhóonii bee nihiDiyin God binááł nihaa nihił dahózhǫ́.
Danihiidiiltsééł áádóó nihida'oodlą' łahgo bi'oh áhádin ládą́ą́' nihida'oodlą' bidziilgo nihá ánídadiilnííł biniyé t'áá yoołkááł bik'eh haleebee bíká sodadiilzin.
NihiDiyin God nihiTaa' nilíinii t'áá bí, áádóó nihiBóhólníihii Jesus Christ éí nihaa náádiikahígíí nihá bohónéedzą́ągo áyóle'!
T'áá ayóó'ádanihííníi'nínígi át'éego Bóhólníihii éí ayóó'áda'ahíínóh'níi dooígíí áádóó diné t'áá ałtso ayóó'ádeínóh'níi dooígíí t'ah yówehígo nooséełgo áyóle'.
Áko nihiBóhólníihii Jesus éí bidiyį́į́' danilíinii yił nákaigo nihiDiyin God nihiTaa' bidááhdóó daozį'go nihijéí dabidziilgo áádóó dadinohyingo t'áadoo bee nihik'ídahót'ahígóó ánihidoolííł.
Áádóó nihik'isóó, Bóhólníihii Jesus bee nidanihiniitingo nihiyadahoniidlįįhgo nídanihiikąąh, éí Diyin God bił dahonohshǫ́ǫgo dayínóhkáah dooleeł biniyé nihits'ą́ą́dóó bídahooł'ą́'ígi át'éego dayínóhkáhígíí t'ah biláhídi yá'át'éehgo dayínóhkáah le'.
Háálá Bóhólníihii Jesus bee nihá dahwiil'a'ii nihił béédahózin.
Diyin God nihá íinízingo diyingo ádanihidi'doolníiłgo na'ageh bee tsi'na'adá bits'ą́ąjį' áda'díínółzin doo.
Índa diné danohłíinii, dadíínóhsingo asdzání baa dahonohsą́ągo niheda'asdzą́ą́ ádaahłe',
doo Jew dine'é danilíinii Diyin God doo yéédahósinii ádaat'ínígi át'éego t'óó ałdáhonooní t'éí biniyé ádaaht'į́įgo éí dooda.
Áko kwe'é nahazt'i'gi diné ła' bik'is yaa'dólééł lágo, háálá ákódaat'íinii Bóhólníihii atíbidoolíłígíí t'áá bítséedi hazhó'ó bee nihida'ayeelnii' ni'.
Diyin God éí baa'ihgo dahinii'náa dooleełígíí doo yiniyé nihíká ádííniid da, nidi diyingo dahinii'náa dooleeł biniyé nihíká ádííniid.
Éí bąą diné ła' díí na'nitin doo jiniizį́'ígíí éí diné doo jinízinii doo éí át'ée da, nidi Diyin God doo jiniizį́į́'góó át'é. Jó, Diyin God t'áá bí biNíłch'i Diyinii nihaidii'aah.
K'ad Christ bee nihik'is danilíinii ayóó'ádeínóh'níi doogi doo ła' bee nihich'į' ak'e'ashchíi da, háálá ayóó'áda'ahíínóh'níi doogo Diyin God t'áá íídą́ą́' nanihineeztą́ą́'.
Áko Masedóniyagi t'áá át'éé nít'éé' Christ yee nihik'isóó danilíinii t'áá ałtso ayóó'ádeínóh'ní. Nidi nihik'isóó danohłíinii, t'ah náábíláhídi ádaaht'į́į doogo baa nídanihiikąąh.
T'áá bee nidanihineetą́ą'ii bik'ehgo hasht'ehodít'éego dahinohnáa dooígíí bídahooł'aah, áádóó t'áá nihí nihídadéét'i'ii baa ádahołyą́, índa t'áá nihí ák'inidaałdzil doogi bidadoołkaal.
Áko doo da'oodlání danilíinii binááł t'áadoo nihinda'adlo'í dahinohná, áádóó t'áadoo bee nihich'į' anáhóót'i'í da dooleeł.
Nihik'isóó danohłíinii, daneeznáanii éí t'áá nihił béédahózin doo danihííníi'ní, áko ła' ił chohoo'į́ bee ádaadinii yínííł danilínígi át'éego doo yínííł biih dínóohdah da.
Háálá Jesus daaztsáanii náádiidzáago deiniidlą́, áko Jesus bii' dahojílǫ́ǫgo da'jiiłhaazhígíí ałdó' Diyin God éí Jesus bił dah náhodidoo'ish.
Díí Bóhólníihii bizaad bee ádanihidii'ní, t'ah t'áá kǫ́ǫ́ dahinii'nánígíí Bóhólníihii nádzáago da'oodlání daneeznáanii ts'ídá doo t'áá bítsé dah didiikah da.
Háálá Bóhólníihii t'áá bí yá'ąąshdę́ę́' hadahooleełgo ayóó íits'a'go hadoodzih, áádóó aláahgo diyingo naal'a'í biinéé' índa Diyin God bidilní ayóó íits'a'go didoots'į́į́ł. Áko Christ dayoodlą́ągo daneeznáanii áłtsé náábidi'dooljah,
áádóó índa nihokáa'gi t'ah dahinii'nánígíí éí da'oodlání náábi'diiljée'ii bił wót'ááhgóó dah diikaigo k'os biyi'jį' Bóhólníihii bidááh diikah, áko índa hool'áágóó áádóó ahóyéel'áágóó Bóhólníihii bił dahoniidlǫ́ǫ doo.
Éí bąą díí saad bee ahił dahołne'go bee hada'íínółní.
Nihik'isóó, díí áhodooníłígíí baa hodoolzhishgi índa beidoołkáałgi bee nihich'į' ak'e'doolchíłígíí doo bee nihich'į' anáhóót'i' da.
Háálá t'áá nihí nihił béédahózin, tł'ée'go ani'įįhii yígháhígi át'éego Bóhólníihii beidoołkááł,
áko diné, Hasht'ehodít'ée yee' áádóó yá'ádahoot'ééh, daaníi nidi t'áadoo hooyání bee í'dooldįįłii bik'i hwiidooleeł, asdzání i'niiłchíihgo bił náhodíníigahígi át'éego, áko ts'ídá t'áadoo bee yisdáhóót'i'í da doo.
Nidi nihik'isóó, nihíyee' doo chahałheeł bii' naałdeeh da, áko Bóhólníihii nádzá bijį́įdi ani'įįhii tsíhodiłhisígi át'éego doo tsídadidoołyis da.
T'áá ánółtso adinídíín índa jį́ ba'áłchíní danohłį́; nihíyee' tł'éé', doodaii' chahałheeł doo bits'ą́ą́dóó daniidlį́į da.
Ákót'é bąą, ła' ádaat'ínígi át'éego t'áadoo t'óó da'iilwoshí doo, nidi hada'ísídíil'į́į'go hazhó'ó nitsídeiikees doo.
Jó, da'ałhoshii éí tł'ée'go da'ałhosh, da'adláanii éí tł'ée'go tsi'nidaakai.
Nidi jį́ bii' dahoniidlónígíí bąą haa'íshą' hazhó'ó nitsídeiikees doo. Oodlą́ índa ayóó'ó'ó'ní béésh éé' nahalingo nihijéíts'iin bąąh nidahidii'nił, áádóó yisdá'iildééh bíká ił chohoo'íinii béésh ch'ah danihich'ah ádadiilnííł.
Háálá Diyin God t'óó báhádzidgo bibee até'él'íinii doo yich'į' ninihidiní'ą́ą da, nidi nihiBóhólníihii Jesus Christ bee yisdá'iildéehii nihee nidahwiileeh.
Éí nihá daaztsą́, áko dahinii'náago doodaléi' danee'náa nidi nádzáago bił dahinii'náa doo.
Éí bąą t'áá ádaaht'ínígi át'éego chánah ída'ahołne' índa ahíłká anáhjahgo nihidziil áda'ahołnééh.
Nihik'isóó, díí baa nídanihiikąąh, nihitah nidaalnishii éí Bóhólníihii yee nihilą́ąjį' naazį́įgo nidanihinitinii nihił danilį́į le'.
Bindaanish biniinaa t'áá íiyisí nihił danilį́įgo ayóó'ádeínóh'níi le'. K'é da'ahíínóh'níigo kéédahoht'į́.
Áádóó nihik'isóó danohłíinii, nihiyadahoniidlįįh: ák'eh dahal'íinii nidadohtehgo nidanohtin, bijéí doo hada'ólníinii chánahgo ádaahłe', doo dabidziilii bíká anídaahjah, diné t'áá ałtso bich'į' hada'íínółní.
Nihich'į' doo yá'át'ééhgóó ádaat'íinii k'éédideeshdlííł t'áadoo danohsiní, nidi t'áá áłahjį' ałch'į' índa diné t'áá ałtso bich'į' yá'át'éehii baa nidaahkai le'.
T'áá áłahjį' nihił dahózhǫ́ǫ le'.
T'áá áłahjį' sodadołzin le'.
T'áá ałtsojį' ahééh danohsin le'. Díidíígíí Christ Jesus bee Diyin God yee nihá íinízin.
T'ááká Níłch'i Diyinii noołtł'ááh yíila'.
Diyin God bá hane'ii t'áadoo bá dadoołnihí.
Na'nitin t'áá ałtso nidaałkaah; yá'ádaat'éehii yéego dayínóhtą',
doo yá'ádaat'éehii ts'ídá t'áá ałtso bits'ąą ádaa ádahołyą́.
Diyin God bee ach'į' hózhǫ́ náhásdlį́į'ii, t'áá bí ts'ídá diyingo ánihóle', áádóó nihiBóhólníihii Jesus Christ nádzáajį' nihiníłch'i áádóó nihii' naazíinii índa nihits'íís t'áadoo bee bik'ídahót'ahígóó hadaałt'éego nihá yaa áhályą́ą le'.
Nihíká áníinii éí baa hodzódlíii éí ła'yidoolííł!
Nihik'isóó, nihá sodadołzin.
Ałk'isóó danohłíinii t'áá ánółtso, ahíláłk'e dadołniihgo k'é béé'ahohjih.
Bóhólníihii bee nihich'į' haasdziih, díí naaltsoos nihik'isóó danilíinii t'áá ałtso bich'į' yídóoltah.
NihiBóhólníihii Jesus Christ bibee ajooba' nihił hólǫ́ǫ doo. [T'áá ákót'ée doo.]
Shí Paul áádóó Silvéínas índa Timothy, Thesalonáíkagi da'oodlání áłah nádleehii Diyin God nihiTaa' índa Bóhólníihii Jesus Christ bíí' danilíinii bich'į' naaltsoos ádeiilnééh:
Diyin God nihiTaa' índa Bóhólníihii Jesus Christ bibee ajooba' áádóó bibee ach'į' hózhǫ́ náhásdlį́į'ii yee nihik'ijidlíi doo.
Nihik'isóó, ts'ídá t'áá áłahjį' Diyin God bich'į' nihaa ahééh daniidzin dooleełgo yá'át'ééh, áko ákódeiit'į́. Háálá nihida'oodlą' t'áá íiyisí danéesééh, áádóó t'ááłá'í nootínígo bee ayóó'áda'ahíínóh'nínígíí hózhǫ́ bidziil yileeł.
Azhą́ atídanihi'dil'į́ áádóó nihich'į' nidahwii'náa nidi hada'íínółníigo yéego nisoozį́įgo da'iinohdlą́. Éí bąą Diyin God dayoodláanii áłah nídaadleehgóó nihaa dahwii'niih.
Diyin God bee bóhólníihgo bił haz'áanii bą́ą́h da'nohłį́įgo ánihidoolííł biniyé ti'dahoohnííh. Éí Diyin God ts'ídá t'áá ákogi át'éego ánihwii'aahgo bee bééhózin.
Háálá Diyin God ts'ídá t'áá ákogi át'éego ádooníiłgo atídanihił'ínígíí ti'hoo'nííh yee k'ééhodidoodlííł.
Áádóó nihich'į' nidaho'diilnáanii nihił háádadoołyįhgo nihaididoo'ááł, Bóhólníihii Jesus bidiyingo nidaal'a'í ayóó ádabóodziilii yił yá'ąąshdę́ę́' yit'íní áyiilaago índa ákóhodoonííł.
Diyin God doo béédahodzísinii índa nihiBóhólníihii Jesus baa hane' yá'át'éehii doo bik'eh dahojíł'íinii kǫ' bits'áhodino'ii yee k'ééhodidoodlííł.
Áko hool'áágóó atídaho'diilyaa doo, Bóhólníihii áádóó bibee adziil ayóó át'éii bits'áho'dee'nilgo ti'dahojooníih doo,
Jesus nádzá bijį́įdi bidiyį́į́' ayóó át'éego bee baa ha'niih doo, índa dahoosdląądii t'áá ałtso hak'ee t'óó bił adahayói doo. Nihí ałdó' anohtah dooleeł, háálá bee nihił dahwiilne'ii deisoohdląąd.
Áko díí biniyé t'áá áłahjį' nihá sodadiilzin, éí nihiDiyin God yee nihá íinízinii yee nihíká ádííniidii bą́ą́h da'nohłį́įgo ánihidoolííł. Áádóó t'áá ałtsojį' yá'át'ééh ádaahníił dooleełígíí biniyé, índa oodlą' bee baa dadzíínóhłíigo baa nidaahkaígíí bibee adziilii yee nihá ła'yidoolííł.
Áko nihiDiyin God áádóó Bóhólníihii Jesus Christ bibee ajooba' bik'ehgo nihiBóhólníihii Jesus nihee baa ha'niih doo, áádóó nihí bił łá'í danohłį́įgo nihaa ha'niih doo.
K'ad nihik'isóó danohłíinii, nihiBóhólníihii Jesus Christ náánádáhígíí áádóó bidááhdóó áłah diidleełígíí beiníit'į́įgo díí baa nídanihiikąąh:
Bóhólníihii beidoołkáłígíí t'áá íídą́ą́' nádzá, daaníigo t'áá ádzaagóó nihił dahalne'ígíí t'áadoo bik'ee ch'į́į́góó nitsídanohkeesí, t'áadoo bik'ee ádił nídahodoołchiłí. Jó, diné ła', Shich'į' yit'íní ályaa, doodaii', Kót'éego shił hóóne', doodaii', Paul áádóó yił naakaígíí naaltsoos ádayiilaii kóní, nínígíí éí t'áadoo t'áá aaníí ání danohsiní.
Diné ła' ts'ídá t'ááká ha'át'éegoda nihi'dóleeh lágo. Háálá diné bi'oodlą' yits'ą́ąjį' dínóojahígíí átsé ádoonííł, áádóó diné bąąhági át'éii yee sizíinii, í'doodįįłjį' bá nihoot'áanii yit'íní ádoolnííł, áadi índa Bóhólníihii nídoodáłígíí beidoołkááł.
Diné bąąhági át'éii yee sizíinii, éí diyin dabidi'níinii áádóó bich'į' nidahadláii t'áá ałtso yik'ijį' nilį́įgo yiláahgo na'ádiiltée doo. Áko, Diyin God nishłį́, níigo, ádaa halne'go Diyin God bikin bii' sohodizin yii' dah dínóodaał!
Shą́ą́', t'ah nihitah naashá yę́ędą́ą́' díí bee nihił dahweeshne' ni', t'áásh béédaałniih?
Bąąhági át'éii yee sizíinii yit'íní ádoolníiłgo baa hodoolzhishígíí biná k'ad t'ą́ą́' ábósinii nihił béédahózin.
Bee nahaz'áanii doo yik'ehgo át'éii doo bééhózin da yę́ę t'áá íídą́ą́' naalnish, k'ad t'ą́ą́' ábósinii t'áá nahjį' kóbi'diilyaaíjį' yilnish doo.
Áko índa bąąhági át'éii yee sizíinii yit'íní ádoolnííł, áádóó Bóhólníihii Jesus nádzáago bits'ádi'nílíidii yee yit'íní ályaago, bizéé'dę́ę́' biyol yee bąąhági át'éii yee sizíinii yidiyoołhéełgo íidoołdįįł.
Bąąhági át'éii yee sizíinii éí níłch'i bida'iiníziinii binanit'a'í Séítan wolyéii bibee adziilii yee ááníiłgo doogáałgo, wooch'íidgo bee éédahózinii índa bik'ee t'óó ił adahayóigo ádahooníiłii t'áá ałtso áyoolíił doo.
Áádóó ádabidi'dooldįįłígíí doo t'áá ákogi át'éii ałtah ádaat'éii yee yina'alo'go doogááł. Háálá t'áá aaníinii ayóó'ádayó'níi dooleeł yę́ę doo deiniizį́į́'góó biniinaa doo yisdáhidookah da.
Éí biniinaa Diyin God éí wooch'ííd dajoodlą́ą doo biniyé na'nitin yóó'ahodoo'ishii hach'į' yi'iiłnííh.
Áko t'áá aaníinii t'áadoo dadzoosdląądii, nidi doo ákwii ádaat'éii bąą hoł dahózhóonii hool'áágóó há nidahodiyoot'ááł.
Nidi nihik'isóó danohłíinii, Bóhólníihii ayóó'ánihó'níinii, t'áá áłahjį' Diyin God bich'į' nihaa ahééh daniidzin dooleełgo yá'át'ééh. Háálá Níłch'i Diyinii bee diyingo ádanihidi'doolnííł índa t'áá aaníinii deidoohdląąłgo bee yisdáhidoohkah biniyé hodeeyáádę́ę́' Diyin God nánihiizláá'.
Éidí biniyé hane' yá'át'éehii bee nihił dahwiilne'ígíí yee nihíká ádííniid, áko nihiBóhólníihii Jesus Christ yee ayóó át'éii ałts'ą́ą́' da'nołk'iiz doo.
Áko nihik'isóó danohłíinii, bee nihich'į' hadahaadzí'ígíí índa nihich'į' naaltsoos ádeiilyaaígíí bee nidanihineetą́'ígíí yéego deínóhtą'go bee nisoozį́.
NihiBóhólníihii Jesus Christ t'áá bí, índa Diyin God nihiTaa' ayóó'ánihó'níigo nihaa jooba'go bee ha'ahóní doo nídínéeshii índa ił chohoo'į́ niłdzilii nihaidiní'áanii,
éí nihijéí hada'ólníigo áyóle', áádóó yá'át'ééh ádaahníiłgo índa saad yá'ádaat'éehii bee yádaałti'go nihidahoníłdzilgo ádanihóle'.
Áádóó nihik'isóó, nihá sodadołzin, t'áá nihitahgóó ádzaaígi át'éego Bóhólníihii bizaad náás yit'ihgo baa ha'niih doo.
Áádóó diné doo yá'ádaashóonii índa bąąhági ádaat'éii bits'ąą nanihidi'nil doogo nihá sodadołzin. Háálá diné doo t'áá ałtso bi'oodlą' hólǫ́ǫ da.
Nidi Bóhólníihii ba'ahódlí. Áko nihidahoníłdzilgo ánihidoolííł, áádóó bąąhági át'éii nilíinii yits'ąą nihaa áhályą́ą doo.
Índa bee nihich'į' hadahaadzíi'ii baa nidaahkai áádóó baa nidadoohkahgi Bóhólníihii bee nihaa dadzííníidlí.
Bóhólníihii nihá hoo'į́įgo Diyin God bibee ayóó'ó'ó'ni' índa Christ bibee ha'ahóníinii nihijéí bii' baa ákodanohsingo ádanihóle'.
Nihik'isóó, nihiBóhólníihii Jesus Christ bízhi' bee ádanihidii'ní, Nihik'is t'áá háiida ák'eh dahal'ínígíí índa bee nidanihineetą́ą'ii doo yik'ehgo át'éhígíí t'áadoo bił naałdeehí.
Nihida'oł'į́į dooleełgi t'áá nihí nihił béédahózin. Aají nihitahgi nideiikai yę́ędą́ą́' doo ák'eh dahoniil'į́į da nít'éé'.
Diné ła' t'áá jíík'e t'áadoo bits'ą́ą́' da'iidą́ą' da, nidi doo nihaa naanish hasin da doo biniyé jį́įgo áádóó tł'ée'go nidi yéego nidashiilnish.
Nihaa ádahołyą́ą doogo bee nihá haz'ą́ą nidi, t'áadoo nihídadí'níikeed da, nidi nihinááł ádeiit'įįdígíí bida'oł'į́į doo biniyé ákódeiidzaa.
Háálá t'ahdii nihitahgi nideiikai yę́ędą́ą́', díí bee nihich'į' hadahaadzíí': diné ła'da doo t'áá k'ad naashnishgóogo éí t'áadoo ajiyání doo.
Háálá nihitahgi ła' ádadahodeeláago dahiná, t'óó aseezį́ ádeił'į́įgo baa nidahontł'ago, doo nidi nidaalnishgóó baa dahodiits'a'.
Áko diné ákódaat'éhígíí, Hazhó'ó nidaałnishgo ák'inidadohkai, dabidii'níigo Bóhólníihii Jesus Christ bá yádeiilti'go bich'į' deiil'áago baa nídeiikąąh.
Áádóó nihik'isóó danohłíinii, yá'át'éehgo ádaahníiłii t'áadoo ádadadoohłáhí.
Díí naaltsoos biyi'dóó bee nihił dahwiilne'ígíí éí diné ła'da doo yik'eh hół'į́į́góogo éí baa ákodanohsin, áádóó éí dinéhígíí t'áadoo bił ahéédadoohkahí doo, áko ádaa yádínóodzįįł.
Ákondi ana'í nilį́įgo éí t'áadoo baa nitsídaahkeesí, nidi ak'is nilį́įgo baa nitsídaahkeesgo hazhó'ó nidanohtin.
K'ad Bóhólníihii, bee ach'į' hózhǫ́ náhásdlį́į'ii, t'áá áłahjį' áádóó t'áá ałtsojį' bee ach'į' hózhóonii nihaididoo'ááł. T'áá ánółtso Bóhólníihii nihił hólǫ́ǫ doo.
Shí Paul, k'é nihidishníigo t'áá shí ak'e'ashchí. Díí shí shinaaltsoosígíí t'áá ałtso kót'éego bikáá' daasdzoh; éigi át'éego é'ésh'į́.
T'áá ánółtso nihiBóhólníihii Jesus Christ bibee ajooba' nihił hólǫ́ǫ doo. [T'áá ákót'ée doo.]
Diyin God Yisdánihiiníiłii áádóó Bóhólníihii Jesus Christ bee nihił chodahoo'íinii yee hooł'a'go shí Paul éí Jesus Christ yá yil'aadii nishłį́.
Timothy, oodlą́ bee t'áá aaníí shiye' nilíinii bich'į' naaltsoos áshłééh: Diyin God nihiTaa' índa Jesus Christ nihiBóhólníihii bibee ajooba' áádóó bibee aa a'ááh hasinii índa bibee ach'į' hózhǫ́ náhásdlį́į'ii yee nik'ijidlíi doo.
Masedóniyagóó dah diishááh yę́ędą́ą́', Éfesasgi sínídáa doogo baa nániisiskan yę́ę t'ahdii t'áá ákónidishníigo baa nánooshkąąh. Éfesasgi diné nida'nitinígíí ła', Na'nitin łahgo át'éii ts'ídá t'áadoo bee nida'nohtiní, bididííniił.
Índa, Hane' t'óó ádaalyaii áádóó náás da'ahílchíihii doo ałtso baa hóne' ádaat'éii t'áadoo baa nitsídaahkeesí, bidiníi doo, háálá saad bee na'ídíkidii t'óó náás anoo'ahii át'é, áko Diyin God yee hoo'áałii oodlą́ bee nídidoolyéełgi doo náás ííléeh da.
Nidi díí biniyé na'nítin, hajéí chin bąąh ádingo áádóó t'áá ákogi ájít'į́įgo bee ádaa ákoznidzingo índa t'áá aaníí ajoodlą́ągo ayóó'ájó'níi doo.
Ła' éí díí deisiihgo ats'áhaaskai, áko biniinaa yáti' t'áadoo nánídlíinii yee yádaałti'.
Bee haz'áanii Mózes baa deet'áanii bee na'nishtin doo, daznízin, nidi ááhdajiníinii índa bidziilgo bee yádajiłti' dooleełígíí doo bik'idazh'diitįįhgóó ádajiní.
Jó, bee haz'áanii bik'ehgo choo'į́įgo t'áá éí bee haz'áanii yá'át'éehii át'éego nihił béédahózin.
Kót'éego nihił béédahózin: diné ts'ídá t'áá ákogi ááníiłii bee haz'áanii doo bá ályaa da, nidi doo yik'ehgóó ádaaníiłii índa doo ak'eh dahół'íinii bá ályaa, áádóó doo Diyin God k'ehgo ádaat'éii índa bąąhági ádaaníiłii ałdó' bá ályaa, doo bił dahodiyinii índa Diyin God yee da'ódziihii, bizhé'é índa bimá nideiłtseedii, diné nideiłtseedii bá ályaa,
na'ageh yee tsi'nidaakaii, diné t'óó baa yáhásingo t'áá bí ahaa ninádaaldeehii, diné deini'įįhii, dabiyooch'íidii, ádee hadahididziihgo t'áá ádzaagóó nidahalne'ii, índa t'áá ákogi át'éego na'nitinii yits'ą́ą́jí danilíinii ałdó' bá ályaa.
T'áá ákogi át'éego na'nitinígíí éí Diyin God baa ha'niihii baa hane' yá'át'éehii ayóó át'éii bik'ehgo át'éii át'é. Éí baa hashne' doogo sha'ahoosdlíí'.
Christ Jesus nihiBóhólníihii bee adziil sheiníláii bich'į' baa ahééh nisin, háálá shaa dzólíigo shaa nitsíkeesgo binaanish nilíinii yiniyé nishiníłtį́.
T'ah doo ooshdląąh yę́ędą́ą́' Jesus t'óó baa'ihgo baa yááłti' áádóó atííł'įįd índa yéédzíí', nidi Diyin God shaa a'ááh niizį́į́', háálá doo ooshdlą́ą́góó índa doo shił bééhózingóó íít'įįd.
NihiBóhólníihii bibee ajooba', oodlą́ bee a'ódlí índa ayóó'ó'ó'ní Christ Jesus bee hólóonii bóltą'go shilááh néés'ąąd.
Diyin God bich'į' diné ádił nida'iilzíihii Christ Jesus yisdábidiyoonił yiniyé nihokáa'jį' níyá, ha'nínígíí éí t'áá aaníí, áádóó t'áá ádzíłtso doo hoł naaki nilį́į́góó nízhdidooléełgo yą́ą́h nilį́. Jó, shí éí ts'ídá aláahgo Diyin God bich'į' ádił ni'iilzíihii nishłį́.
Nidi díí biniyé Diyin God shaa a'ááh niizį́į́', aláahgo bąąhági ááníiłii nishłį́į nidi, shinahjį' Jesus Christ nízaadgóó ha'ólnínígíí ííshjání áyiilaa, áko dabiidoodląąłígíí éí bee béédahózin dooleełgo iiná doo ninít'i'ii bee dahólǫ́ǫ dooleeł.
Doo nihonít'i'góó hoogáałii biyi' Aláahgo Naat'áanii, doo daatsaahii, doo yit'íinii, t'áá bí t'éí Diyin God [hóyáanii], hool'áágóó ahóyéel'áágóó ił nilį́į doo, índa baa ha'niih doo! T'áá ákót'ée doo.
Shiye' Timothy, na'ííníshłíigo ánidishní, T'áá bítséedi bee naa hóóne'ii bik'ehgo yá'át'éehii yéego bich'ą́ą́h nanibaah.
Ne'oodlą' bidziilgo índa t'áá ákogi ánít'į́įgo bee ádaa ákonínídzin doo. Éí ła' doo deiniizį́į́'góó tsinaa'eeł neheestǫ'ígíí nahalingo bi'oodlą' dayííłchxǫ'.
Éí bitahdóó Haimeníyas índa Alezáander Diyin God doo t'óó baa'ihgo baa yájíłti' daígíí bíhwiizhdooł'ááł biniyé Séítan bich'į' ho'níłnii'.
Áko áłtséhé góne' nihá laanaa nisingo kót'éego bee haasdziih: Diné t'áá ałtso bá nída'oohkąąh, bá sodadołzin, ahá sodadołzin áádóó ahééh danohsin;
hasht'edadíníit'éego índa k'é daniidzingo Diyin God k'ehgo índa t'áá ałtsojį' nihił da'ílį́įgo dahinii'náa doo biniyé aláahgo naat'áanii índa bídahólníihii t'áá ałtso bá sodadołzin.
Ákót'éego sodadołzingo Diyin God Yisdánihiiníiłii bił yá'át'ééh índa bił hóshǫ́.
Éí diné t'áá ałtso yisdádookah índa t'áá aaníinii bił béédahodoozįįł yó'ní.
Háálá Diyin God t'ááłá'í, áádóó Diyin God índa diné yá ata' sizíinii ałdó' t'ááłá'í, éí Christ Jesus, Diné Silį́į'ii.
Christ éí diné t'áá ałtso bibąąhági át'éii bik'é ninályáii jidooleeł biniyé niná'ázhdeet'ą́, áko baa hoolzhiizh yę́ędą́ą́' baa hóóne'.
Oodlą́ índa t'áá aaníinii éí doo Jew dine'é danilíinii bee nanishtin doo biniyé Diyin God yaa halne'ii índa yá yil'aadii nishłį́į doogo nishiníłtį́. Christ bee t'áá aaníí ádíshní, doo shiyooch'íid da.
Áko diné dahodísinii t'áá ałtsogóó t'áadoo áháchį'í índa t'áadoo na'ahíyáti'í Diyin God yich'į' dah dadéelníihgo sodadilzin doo nisin.
T'áá ákót'éego asdzání danilíinii ádaa ádahalyą́ągo, áádóó dahóyą́ągo éé' bidaałt'éii áádóó t'áá bita'ígi ádaat'éii yee háádadiit'įįh dooleeł nisingo bee haasdziih, t'áadoo bitsii' nideich'ąąhgo deibizhí, índa óola áádóó diichiłí t'áadoo yee nida'ádích'ąąhígo yá'át'ééh, índa éé' t'áá íiyisí da'ílíinii t'áadoo yee háádadiit'įįhígóó yá'át'ééh.
Nidi asdzání éí Diyin God deidísinii yá'át'éehgo ó'oo'níiłii bee béédaho'dílzin doo.
Asdzání jílíinii jidéesxéelgo t'áá aaníí óhojíłníihgo íhwiizhdooł'ááł.
Asdzání éí diné nazhnitin dooleełgi áádóó binazhnit'áa dooleełgi doo bee hadi'deesh'áał da; t'óó jidéesxéel doo.
Háálá Ádam áłtsé ályaa, áádóó índa Íiv.
Áádóó Ádam doo bi'deesdlo' da, nidi asdzání éí bi'deesdlo'go Diyin God yee has'áanii doo yik'eh hóół'įįd da.
Ákondi asdzání jílíinii, t'áá áłahjį' oodlą́ bee dzizį́įgo, áádóó ayóó'í'jó'níigo, índa diyingo jiináago, ádaa áhojilyą́ągo éí ni'jiiłchíihgo yisdájiigháah doo.
Kóhá'níinii éí t'áá aaníí: Diné ła' oodlání yá sizíinii deeshłeeł jinízingo, naanish t'áá íiyisí yá'át'éehii jinízingo át'é.
Áko da'oodlání bá dzizíinii ts'ídá t'áadoo bee hak'íhót'ahí da doo, asdzání t'ááłá'íígíí bahastiin jílį́į doo, ádaa áhojilyą́ągo jiináa doo, hojíyą́ą doo, bohónéedzą́ągo jiináa doo, ha'ałk'ee nídaakahígíí bich'į' hoł ílį́į doo, na'nitin jiichįįh doo;
wáin doo bee tsi'nijigháa da doo, doo ats'ííd ádąąh jit'į́į doo, na'adlo'go bee béeso ál'íinii doo bíchą́yízhdéelni' da doo, nidi ha'jólníi doo, doo saad íjí'áah da doo, índa doo adáninilníi da doo.
Haghan haz'ą́ągi yá'át'éehgo dah ajoo'ish doo, ha'áłchíní hódahółníihgo t'áá ałtsojį' bił da'ílį́įgo ádzósin doo.
Háálá haghan haz'ą́ągi yá'át'éehgo dah ajoo'ish dooleełgi doo bééhodzísingóó, haa yit'éegoshą' Diyin God dayoodlání áłah nádleehii bá dzizį́į dooleeł?
Ániid oosdląądii éí dooda, jó, éí t'áá áko ádaa hodzódlí bide át'įįhgo biniinaa níłch'i bida'iiníziinii binanit'a'í bá nihoot'ánígi át'éego há nihodoot'áałgo át'é.
Nidi yá'át'éehgo jiináago, doo da'oodlání danilíinii ts'ídá yá'át'éehgo haa dahalne' doo, doodaii' ni'jiisíhígíí bee hak'íhát'áahgo éí níłch'i bida'iiníziinii binanit'a'í biloh biishdoogááł.
T'áá ákót'éego da'oodlání yaa ádahalyáanii ałdó' t'áadoo yíní ádahozhdildiní doo, doo naakidę́ę́' yádajiłti' da doo, wáin doo bee tsi'nijigháa da doo, na'adlo'go bee béeso ál'íinii doo bíchą́yízhdéelni' da doo,
nidi t'áá ákogi ádajit'į́įgo bee ádaa ákodaznidzingo Diyin God bina'nitin woodláanii doo bééhózin da yę́ę dajótą' doo.
Átsé nidaho'diskáa' doo, áko t'áadoo bee hak'ídahót'ahígóó hwéédahoozingo índa da'oodlání baa ádahojilyáanii dazhdooleeł.
T'áá ákót'éego hwe'asdzą́ą́ t'áadoo yíní ádahodildiní doo, t'áadoo aseezį́ ádeił'íní doo, ádaa ádahalyą́ą doo, t'áá ałtsojį' bada'ahódlíi doo.
Da'oodlání baa ádahojilyáanii t'ááłá'í hwe'asdzą́ą doo, ha'áłchíní índa haghan haz'ą́ągi yá'át'éehgo dah da'jí'éesh doo.
Háálá yá'át'éehgo nidajishnishgo bee da'jílíinii ádá shódadzoost'e' doo, índa t'áadoo dadzisti'í Christ Jesus woodláanii bee nidazhnitingo hwéédaho'dílzin doo.
T'áá hahí naa deeshááł nisin, nidi díí bee nida'nitinígíí átsé bee nich'į' ak'e'ashchí.
Áko shidi'neestł'ah ládą́ą́', Diyin God dayoodláanii áłah nádleehgi ádaa ádahalyą́ą dooleełgi t'áá nił bééhózin doo. Da'oodlání t'áá ła' bizhi'ee Diyin God hináanii bíhígíí éí t'áá aaníinii bá siláii índa bee niłdzilii át'é.
Deiniidláanii bína'niltin doo bééhózin da yę́ę éí ts'ídá doo naaki nilį́į́góó ayóó át'éii át'é: Diyin God éí ats'íís silį́į'go yit'íní ályaa, Níłch'i Diyinii bee ts'ídá t'áá ákogi ájít'é ho'doo'niid, áádóó diyingo nidaal'a'ii dahoołtsą́, ał'ąą dine'é bitahgóó haa hóóne', nihokáa'gi ho'doosdląądgo ha'oosdlíí', yá'ąąshdi adinílííd biyi'jį' náho'diiltį́.
T'áadoo bahat'aadí Níłch'i Diyinii kóníigo yaa halne': Át'ah náás hoolzhishgóó ła' níłch'i binda'adlo'ii índa níłch'i bida'iiníziinii binda'nitin dayíists'ą́ą'go Christ dayoodláanii yits'áhidookah.
Éí diné dabiyooch'íidgo t'óó ádahodil'į́įgo nida'nitinii éí t'áá aaníinii áádóó doo t'áá aaníí danilíinii yee ádaa ákodadínóodzįįł yę́ę, doo yee ádaa ákodanoozį́į́' át'ée da daazlį́į́'.
Éí, Iigeh dooda, daaní índa, Ch'iyáán ła' doo jiiyą́ą da, ałdó' daaní. Nidi da'oodlání t'áá aaníinii bił béédahózinii éí ch'iyáán yaa ahééh danízingo deiyą́ą dooleełgo Diyin God bá áyiilaa.
Diyin God ádayiilaii t'áá ałtso yá'ádaat'ééh. Áko baa ahééh hasingo daadánígíí doo ła' nahjį' kódoolníił da,
háálá Diyin God bizaad bee índa sohodizinígíí bee diyingo ádaalne'.
Díí na'nitin ałk'isóó danilíinii bidááhdóó nihíníiłgo bee nanítin, áko yá'át'éehgo Jesus Christ yá naal'a'í nílį́į doo, índa oodlą́ saad éí na'nitin yá'át'éehii bik'ehgo hinínánígíí bee hółdzilgo sínízį́į doo.
Nidi hane' t'óó ádaalyaii, doo Diyin God bits'ą́ą́dę́ę́' ádaat'éii bits'ą́ąjį' í'díínílzin. Diyin God k'ehgo iiná bee na'ádínítaahgo bóhooł'aah.
Háálá hats'íís bidziil dooleeł biniyé na'ádízh'nítaah éí t'óó kónízahíjį' ílį́, nidi Diyin God k'ehgo jiináa doo biniyé na'ádízh'nítaahgo éí t'áá ałtsojį' ílį́, éí k'ad jiinánígíí áádóó náábíkéédę́ę́' náájii'nánígíí bą́ą́h ílį́įgo bee haz'ą́.
Kóhá'nínígíí éí t'áá aaníí, áádóó t'áá ádzíłtso doo hoł naaki nilį́į́góó nízhdidooléełgo yą́ą́h nilį́.
Jó, díí biniyé t'áá awołí bee nideiilnish áádóó nihá nahałt'i', háálá Diyin God hináanii bee nihił chodahoo'į́; bí t'éiyá diné t'áá ałtso yisdáyiiníiłii nilį́, daboodláanii íiyisí yisdáyiinííł.
Díí bee hahídziih índa bee na'nítin.
Kónít'į́įgo ániid nanináhígíí biniinaa t'áadoo nílínígóó doo ła'da naa nitsíkees da doo, nidi yá'át'éehgo yáníłti' áádóó bohónéedzą́ągo áánííł, t'áá ałtsojį' ayóó'í'ííní'níigo, [Níłch'i Diyinii bik'ehgo hinínáago,] iinídlą́ągo, ts'ídá t'áá ákogi ánít'éego, kónít'éego da'oodlání yik'ehgo dayíkáah dooleełii bá íínísin.
Níyáajį' Diyin God bizaad bee ak'e'ashchíinii diné bich'į' yíníłta', áádóó bee bich'į' yáníłti' índa bee na'nítingo ádíínílzin.
Hastóí da'oodlání yá aląąjį' naazíinii nik'i dah dadeesnii'go, ná sodadilzin yę́ędą́ą́' Diyin God neidiní'áanii bee naa hóóne'ii doo baa ná'áhodílt'į́į da dooleełígíí éí dooda.
Díí haleebee nabik'ítsíníłkeesgo baa naniná, t'áá sínízį́į́ nít'éé' baa ádinít'aah, áko náás yínáłígíí diné t'áá ałtso ná dayoo'į́į doo.
T'áá ni ádaa áhólyą́, bee na'nítinígíí ałdó' baa áhólyą́ągo yínítą', háálá díí baa nanináago yisdádíínááł, índa danółts'ą́ą'ii yisdádookah.
Hastóí nilíinii ła' dóóteeh lágo, nidi nizhé'é nilį́ nahalingo néiníkąąhgo bich'į' yáníłti'. Diné ániid nidaakaígíí t'áá ła' bił háíníjéé' nahalingo bich'į' ánít'é.
Asdzání náás daazlį́į'ii nimá danilį́ nahalingo, áádóó asdzání ániid nidaakaígíí nilah danilį́ nahalingo bich'į' ánít'é, ts'ídá yá'át'éehgo bich'į' ánít'é.
Sáanii bąąh ádahasdįįdii t'áadoo baa ádahóolyą́'ígíí nił danilį́.
Sáanii bąąh ádahasdįįdii ła' ba'áłchínída, bitsóókéda, binálíkéda hólǫ́ǫgo, éí hooghan haz'ą́ą́dóó áłchíní átsé Diyin God k'ehgo dajiinánígíí nabídazhnitaahgo bídahwiizhdooł'ááł, áko dahashchíinii bik'i ninádadzildzil doo, háálá éí Diyin God bił yá'át'ééh, áádóó bił hóshóonii át'é.
Asdzání t'áá aaníí bąąh áhásdįįdii áádóó t'áadoo bik'i dóldzíłíii éí Diyin God bee bił chohoo'į́, áko t'áá ákwíí tł'éé' áádóó t'áá ákwíí jį́ ná'ookąąhgo sodilzin.
Nidi honeeni t'éí yaa ádeet'áanii azhą́ hináa nidi daaztsą́ągo át'é.
Ts'ídá t'áadoo bee bik'ídahót'ahí da doo biniyé, díí bee bich'į' hahídziih.
Ła'da hak'éí doo baa áhojilyą́ą́góó, índa haghandóó danilíinii íiyisí doo baa áhojilyą́ą́góó, Diyin God bina'nitin yóó'azhdíí'ą́ągo át'é, áko diné doo oodlání nilíinii biláahgo doo yá'át'éehii dzizlį́į'go át'é.
Sáanii bąąh ádahasdįįdii hastą́diindóó nówehjį' binááhai t'éiyá da'oodlání baa ádahalyą́ą doo biniyé bízhi' ádoolnííł, índa bahastiin t'ááłá'í nít'ée'go t'éiyá.
Yá'át'éehgo ájoonííł ha'níigo haa hane'go, ha'áłchíní yá'át'éehgo hizniséego, ha'ałk'ee nídaakahígíí bich'į' hoł ílį́įgo, Diyin God bidiyį́į́' bikee' bá tánínádzígis áádóó bich'į' nidahwii'náanii bíká aníjílwo'go, índa naanish yá'ádaat'éehii t'áá ałtso baa nijigháago t'éiyá atah házhi' ádoolnííł.
Nidi asdzání ániid nidaakaii bąąh ádahasdįįdii doo atah bízhi' ádoolníił da, háálá adáhonooníinii bide ádaat'įįhgo Christ yits'ą́ąjį' tsídahidikeesgo shá'doogeh dahiniizįįh,
áko ádee hadadeesdzí'ígíí t'óó dayiitíihgo, aa hwiinít'įįh ák'ijį' yídaalná.
Áádóó bił dahóyéé' nidahaleeh, áádóó doo t'áá éí t'éiyá da, nidi aseezį́ ádeił'į́įgo índa da'níłtł'ago hootaadaakaigo saad doo yee yádaałti' da doo nít'éé' yę́ę yee yádaałti' nidahaleeh.
Éí bąą asdzání ániid nidajikaigo hąąh ádahasdįįdii háni'dii há nááda'iigeh áádóó ha'áłchíní ninádahwiidleeh doo, índa haghan haz'ą́ągi baa ádahojilyą́ą doo, áko nihits'ą́ą́jí danilíinii nichǫ́'íii yee ak'i dahodii'aahii doo bá dahwiizhdooł'aał da nisin.
Háálá t'áá íídą́ą́' ła' ats'áhaaskaigo Séítan yikéé' aheeskai.
Oodlání jílį́įgo hak'éí ła' bąąh ádahasdįįdgo éí baa ádahojilyą́ą doo, áko da'oodlání áłah nádleehii t'ah yówehgo doo biyéél ánáhojidléeh da doo, nidi bąąh ádahasdįįdii ts'ídá t'áadoo baa ádahólyą́'í daígíí t'éiyá yaa ádahalyą́ą doo.
Hastóí da'oodlání yá aląąjį' naazíinii yá'át'éehgo bídahólníihii ahą́ą́h nániiláago hoł danilį́į dooígíí yą́ą́h danilį́į doo; hane' yá'át'éehii yaa dahalne'go índa nida'nitingo yindaalnishígíí íiyisí ákódajił'į́į doo.
Háálá Diyin God bizaad bee ak'e'ashchíinii ání, Béégashii éí tł'oh naadą́ą́' haił'éesgo t'áadoo bíchį́į́h bąąh nida'sooł'ání. Áádóó, łahgo ánáádí'ní, Naalnishí bich'į' nahalyéii yą́ą́h nilį́.
Hastóí da'oodlání aląąjį' naazíinii ła' bee bik'ihodiit'áanii t'áadoo yíníłts'ą́'í, t'áá hazhó'ó oo'íinii naakida, táa'da dahalne'go t'éiyá baa nídíít'įįł.
Doo da'diits'a'góó bąąhági ádaaníiłii éí da'oodlání t'áá ałtso binááł dadidííteh, áko da'oodlání bąąhági ádadooníiłgi bik'ee bił daayée' doo.
Diyin God índa [Bóhólníihii] Jesus Christ áádóó diyingo nidaal'a'í bitah dahaasdlá'ígíí binááł ánidishní, T'áadoo diné ał'ohgo baa nitsíníkeesígo, índa t'áadoo ła' bich'ijí nílínígo bee hahásdzí'ígíí baa naniná.
Diné ła' Bóhólníihii yá naal'a' doo biniyé bits'áltį́įgo bik'i dah didíílnihgi t'áadoo bich'į' tsį́į́ł nílíní áádóó diné bibąąhági ádaat'éii t'áadoo bił ałts'ą́ą́' da'nółk'iizí; t'áadoo bee nik'íhót'ahígóó í'díínílzin.
Kodóó t'áadoo tó t'éiyá nidlání, nidi nitsą́ądi áhoot'éhígíí biniyé, índa t'áá ahą́ą́h nitah doo hats'íid daígíí bąą wáin áłch'į́į́dígo choiníł'į́.
Ła' diné bibąąhági ádaat'éii t'áadoo bahat'aadí daat'į́, áko éí ánihwiit'aahjį' dabí'éésh, nidi ła' bibąąhági ádaat'éii doo hah deiltséeh da.
T'áá ákót'éego ałdó' yá'át'éehgo ó'oo'níiłii t'áadoo bahat'aadí daat'į́, azhą́ doo t'áadoo bahat'aadí ákódaat'į́į da nidi, doo nazhnił'in le' át'ée da.
Diyin God bízhi' áádóó bina'nitin doo baa'ihgo bá ha'doodzih da biniyé, da'oodlání naalte' danilíinii t'áá ałtso binanit'a'í t'áá ałtsojį' ił ídlį́ yą́ą́h danilį́įgo ádayósin doo.
Hananit'a'í da'oodlání danilį́įgo éí oodlą́ bee bił ałk'isóó dajílį́įgo bąą t'áadoo doo ił ílį́ bee baa nitsídadzikeesí doo, nidi t'ah aláhídi yá'át'éehgo bá nidajil'a' doo, háálá bá nidajil'a'go bíká anídajilwo'ii éí da'oodlání danilį́, índa ayóó'ádaó'ní. Díí bee na'nítin índa bich'į' íł'á.
Diné ła'da łahgo át'éego nazh'nitinii áádóó nihiBóhólníihii Jesus Christ bizaad t'áá ákogi át'éii índa Diyin God k'ehgo iiná bína'niltin doo hoł aaníinii,
éí áshohódli' hade át'é, áko t'áadoo hoł bééhóziní da, nidi na'ahíyáti' índa saad baa ałgha'dit'ááh t'éiyá bíchą́yízhdéelni', éí bits'ą́ą́dóó ooch'į́į́d, ahiní'diiltłáád, t'áá ádzaagóó aa hane', índa nichxǫ́'ógo ayahoolniih nidahwiileeh.
Áko diné bíni' dááchxǫ'go, áádóó t'áá aaníinii baa náádahaasdláa'ii bitahgi saad ét'ááh náádleeł. Éí Diyin God k'ehgo iiná bee a'ídeeł át'é danízin. [Ákódaat'éhígíí bits'ąą ádaa áhólyą́.]
T'áá aaníí Diyin God k'ehgo iiná bee ił yá'áhoot'éehgo iinánígíí bee a'nídéél át'é.
Háálá nahasdzáán bikáa'gi t'áadoo le'é t'áágééd dahosiidlį́į́', áádóó nahasdzáán bikáá'dóó dah nídiidzáago t'áadoo dah didiilyéłí da.
Áko ch'iyáán índa éé' nihee dahólǫ́ǫgo haa'íshą' éidíígíí bee nihił yá'ádahoot'éeh doo.
Nidi diné adeesht'įįł danízinii na'óhonitaah łoh nahalingo yiih hindééh, doo hódzą́ą́góó nitsáhákees áádóó bił bidáádahaníinii atída'ale'ii yiih hindééh, áko éí diné bił bidáádahaníinii bidoołchǫǫł áádóó ábidoołdįįł.
Háálá béeso bíchą́hwíídéeni' éí doo yá'ádaat'éehii t'áá ałtso yehétł'óól nilį́; ła' éí yidádanoolníigo na'nitin woodláanii yits'ą́ąjį' aheeskai, áko yínííł t'óó ahayóí bijéí yee ahidayiishíísh.
Nidi ni, Diyin God bíí' nílíinii, díí bits'ąą ádaa áhólyą́, áádóó ts'ídá t'áá ákogi ánít'éego, diyin k'ehgo hinínáago, Diyin God yinídlą́ągo ba'íínílí, ayóó'í'ííní'níigo, yéego ha'íínílníigo índa diné a'ohgo í'dólzinii nílį́įgo wołí bee ánít'į́.
Yinídlą́ągo baa dzíínílíii yéego bee nanibaahgo bich'ą́ą́h sínízį́. Diné lą'í dabinááł yá'át'éehgo ádee hadíínídzíí' yę́ędą́ą́' iiná doo ninít'i'ii bii'jį' níká áhodoo'niid yę́ę yéego yiiłtsóód.
Diyin God t'áá ałtsoní hináago áyósinii, índa Pántiyas Páílat bidááhdóó Christ Jesus yá'át'éehgo ádaa hadoodzíi'ii binááł ánidishní,
NihiBóhólníihii Jesus Christ bidi'dooltséełjį' díí bik'eh ó'oo'níiłii yá'át'éehgo bik'eh dahonoł'į́įgo, t'áadoo t'óó baa yáhásingo íínísiní.
Éí baa hoolzhiizhgo Jesus yit'íní áhodi'doolnííł, éí haa ha'niih índa t'áá hó t'éiyá t'áá ałtsoní biNanit'a'í jílį́, áádóó aláahgo naat'áanii danilíinii biNanit'a'í jílį́, índa bídahólníihii bee Bóhólníihii jílį́.
T'áá hó t'éiyá doo daatsaahii jílį́, adinídíín doo bit'ááh jóya' át'éii bii' kééhojit'į́, éí diné t'ah doo ła' hoołtséeh da, índa doo jooltsééł át'ée da. Éí haa ha'niih doo, índa hool'áágóó hóhólníih doo! T'áá ákót'ée doo.
Diné éí naalye'é yee da'at'íinii kóbidiníigo bich'į' hahídziih, Daoht'íinii t'áadoo bee ádaa dadzíínóhdlíhí, naalye'é áádįįłii t'áadoo baa dadzíínóhłíhí, nidi Diyin God [hináanii] bił hadlee'go t'áá ałtsoní bee ákideiidláago yee nihaa áhályáanii baa dadzíínóhłí.
Dajiinohba', yá'át'éehgo ó'oo'nííł lą'ígo baa nidaahkai, áádóó nihił dahadlee'go t'áá k'adę́ę áká oojéé' áda'díí'nółzin, dabidiní.
Kót'éego náás hoolzhishgóó nizhónígo atł'ááh nástł'inii ádá ádazhdoolnííł, áko éí bee t'áá aaníí iináanii deizdoołtsoł.
Timothy nílíinii, bee na'ahoosdlí'ígíí baa áhólyą́. Diyin God doo dílzingóó niyá'áhoditi' índa ił ééhózin doo t'áá aaníí ádaat'éii bee ats'ą́ąjį' ashjéé' ha'nínígíí t'áadoo baa nánít'íní.
Háálá ła' éí dayótą'go bi'oodlą' yóó'adeideez'ą́ągo nida'iisíi'go át'é. Ajooba' nihił hólǫ́ǫ doo.
Shí Paul, Diyin God íinízinii binahjį' Jesus Christ yá yil'aadii nishłíinii, Christ Jesus bee iiná bee nihoot'áanii bik'ehgo hashne' dooleełgo shi'dool'aad.
Timothy shiye' ayóó'óósh'níinii bich'į' naaltsoos áshłééh: Diyin God aTaa' áádóó Christ Jesus nihiBóhólníihii bibee ajooba' áádóó bibee aa a'ááh hasinii índa bibee ach'į' hózhǫ́ náhásdlį́į'ii yee nik'ijidlíi doo.
T'áá dashizhé'é yę́ę ádáát'įįdígi át'éego t'áá ákogi ánísht'éego bee ádaa ákonisdzingo Diyin God bá choosh'į́. Éí bich'į' ahééh nisingo t'áá yoołkááł bik'eh ná sodiszingo nénáshniih.
Ninák'eeshto' bénáshniihgo nándzoołtse' laanaa nisin, áko éí t'áá íiyisí baa shił hózhǫ́ǫ doo biniyé.
T'áá aaníí iinídlą́ągo bee nééhéshnííh. Nimá sání Lois áádóó nimá Yónis átsé t'áá aaníí oodlą́ą́ nít'éé', índa ni ałdó' k'ad t'áá aaníí iinídlą́ągo shił bééhózin.
Éí bąą sodizin bee nik'i dah díshnii'dą́ą́' Diyin God yee nik'ijisdli'go niih yiyííláhígíí nídiiłtłáadgo yéego diltłi'go íínísin dooleełígíí bééniyiishnííh.
Háálá Diyin God hasti'go nitsáhákees doo nihaidiní'ą́ą da, nidi bee adziil, áádóó ayóó'ó'ó'ní, índa ádaa áháyą́ągo nitsáhákees nihaidiní'ą́.
Éí bąą nihiBóhólníihii bá hólne'ígíí t'áadoo baa yáníníziní, índa shí t'áá éí biniinaa awáalyaaí nishłíinii ałdó' t'áadoo shaa yáníníziní, nidi Diyin God bibee adziilii ba'íínílíigo łahdóó hane' yá'át'éehii bá ti'hoyínííh.
Diyin God yisdánihijíínil, áádóó doo t'áá nihí baa nidasiikai bik'ehgo da, nidi t'áá hó binahodziz'áanii áádóó hwe'ajooba' bik'ehgo diyingo dahinii'náa doo biniyé nihíká ázhdííniid. Éí t'ah doo hahalzhíísh yę́ędą́ą́' Christ Jesus bee nihaazhdiní'ą́.
Áádóó binahodziz'áanii índa hwe'ajooba' éí Yisdánihiiníiłii Jesus Christ níyáhígíí bee k'ad nihich'į' bééhózingo ájiilaa. Christ éí aniné bibee adziilii k'éé'ayííłchǫ', áádóó iiná índa doo da'dootsaałii hane' yá'át'éehii yee bééhózíní áyiilaa.
Díí hane' yá'át'éehii yaa halne'ii áádóó yee yil'aadii índa yee na'nitinii nishłį́į doo biniyé doo Jew dine'é danilíinii bich'į' nishi'deeltį́,
áko éí bąą yéego ti'hooshnííh. Nidi doo baa yánísin da, háálá hwiisisdląądii hwééhasin, áko beiníłką́ąjį' bee ha'iisélí'ígíí baa áhojilyą́ągo bízhneel'ą́ągo shił bééhózin.
Oodlą' índa ayóó'ó'ó'ní Christ Jesus bits'ą́ą́dę́ę́' hólóonii bee saad t'áá ákogi át'éii bínaniníłtą́ą'ii yínítą'.
Éí t'áá aaníinii bee na'ahoosdlíi'ii Níłch'i Diyinii nihii' dahólóonii bee baa áhólyą́.
Éízhadi da'oodlání kéédahat'íinii shits'ádahaaskaigo nił bééhózin, Fijélas áádóó Hermájiiniiz nidi, atah shits'ání'áázh.
Anesíforas ha'áłchíní t'áá bił Bóhólníihii haa a'ááh nízin doo, háálá hó t'áá ahą́ą́h shik'i náhojiłtah nít'éé'. Awáalyaaí nishłínígíí t'áadoo baa yázniizį́į' da,
nidi Romegi jiníyá yę́ędą́ą́' t'áá íiyisí bízhneedlį́įgo hashizneeztą́ą'go shik'ízhníyá.
Ánihwiit'aah beiníłką́ądi Bóhólníihii haa a'ááh dínóozįįł! Jó, Éfesasgi nijil'a'go t'áá ałtsoní bee shíká aníjílwo'ii ałdó' nił bééhózin.
Éí bąą shiye' nílíinii, ajooba' Christ Jesus bii' hólónígíí bee nidziil doo.
Diné lą'í binááł na'nishtingo disíníts'ą́ą'ii diné bada'ahódlíii baa danisįįh. Náánáła' diné nideinitin dooleełgo yídaneel'ánígíí baa danisįįh.
Jesus Christ bisiláo hayóii nílį́įgo atah ti'hoyínííh.
Diné ła' siláo nilíinii éí siláo ábiilaii yił hóshǫ́ǫ dooleełgo yidiilkaal łeh, doo siláo ídlį́į́jí baa na'aldeehii doo yee ádiníltł'a da doo.
Néiltihii bik'ehgo ná'iiltihii yik'ehgo néiltihgo t'éiyá yoołbįįh.
K'éé'dídléehii yéego naalnishii t'éiyá nídaneest'áanii bí áłtsé choidooł'įįł.
Ándishnínígíí baa nitsíníkees, áko Bóhólníihii t'áá ałtsojį' ak'idi'yiitįįhgo ándoolííł.
Jesus Christ éí David bits'ą́ą́dóó yichíiłii nilį́įgo béénílniih; éí daaztsą́ą́dę́ę́' náádiidzáii bik'ehgo hane' yá'át'éehii baa hashne'.
Hane' yá'át'éehii baa hashne'go biniinaa ti'hooshnííh. Diné ádąąh dahast'áanii nahalingo béésh da'ahólzha'í bee dashi'diistł'ǫ́, nidi Diyin God bizaad t'éí doo dahaastł'ǫ́ǫ da.
Éí bąą Christ Jesus bee yisdáhizhdookah índa hool'áágóó bee ak'ihojidlíii hóó' dadooleeł biniyé atah daho'diisdláa'ii há t'áá ałtsoní bich'į' ha'ííníshní.
Kóhá'níinii éí t'áá aaníí: Hoł dasinii'náago, hoł ałdó' dahinii'náa doo;
hada'ííníilníigo, hoł ałdó' nihídahólníih doo; doo hwééhasin da hodii'níigo, hó ałdó' doo hwééhasin da nihizhdidooniił;
hada'ííníidlíii bi'oh náádleeł nidi, hó t'éí t'áá áłahjį' ha'ahódlí, háálá t'áá hó ts'ídá doo ats'ą́ą́jí jódle' át'ée da.
Díí béébiyíłnííh, áádóó Bóhólníihii binááł kódíníigo bee bich'į' hahídziih, Saad biniinaa t'áadoo ałghada'doht'áhí. Éí t'áadoo dabiniyéhí da, áádóó da'íists'ą́ą'ii t'óó niyiiłchxǫǫh.
Diyin God yee lą́ asłį́į'ii nílį́įgo Diyin God binááł sínízį́į doo biniyé haleebee ánít'į́, naalnishí doo ádaa yánídzinii nílį́įgo, saad t'áá aaníinii ts'ídá t'áá ákogi át'éego choiníł'į́.
Nidi Diyin God doo deidísingóó áádóó t'áadoo biniyéhígóó hada'diłch'ałígíí bits'ą́ąjį' í'díí'nílzin, jó, éí t'óó yówehda doo Diyin God k'ehgo iináá góne' diné adayii'éésh.
Ákódaat'íinii dabizaad naałdzid nahalingo idadééłní. Haimeníyas áádóó Failíítas éí áájí atah nilį́.
Éí na'nitin t'áá aaníinii yits'ání'áázh, T'áá íídą́ą́' da'aztsą́ą́dę́ę́' náádi'yiijéé', daaní, áko diné ła' bi'oodlą' yits'ą́ą́' niyiiłchxǫǫh.
Nidi Diyin God bizaad éí atł'ááh nástł'inígi át'éego doo hizhdółnááł át'ée da, díí bee bik'e'ashchį́: Bóhólníihii daabíhígíí yééhósin, áádóó ałdó', T'ááłá'í jinítínígo Bóhólníihii bízhi' bee ádazhdójíii éí doo ákwii ádaat'éii bits'ą́ą́jígo ahizhdookah.
Kin nitsaago si'áanii biyi'di łeets'aa' óola índa béésh łigaii bee ádaalyaii doo t'áá éí t'éiyá dahólǫ́ǫ da, nidi łeets'aa' tsin índa hashtł'ish bee ádaalyaii ałdó' dahólǫ́, ła' ił ílį́įgi t'éí chodao'į́, ła' t'áá ooleełgóó chodao'į́.
Diné ła'da doo yá'ádaat'éehii bits'ą́ą́dóó ho'díídee'go łeets'aa' ił nilį́įgo choo'íinii nahojílin doo, diyingo áho'diilyaa doo, índa kin bee bóhólníihii bá chojoo'į́į doo, t'áá ałtsojį' yá'át'ééh ájooníił doo biniyé hasht'eho'diilyaa doo.
Áádóó ániid na'adáago bi'adáhonooní t'áadoo be'íł'íní, nidi ts'ídá t'áá ákogi é'ét'é, oodlą́, ayóó'ó'ó'ní, índa k'é hwiindzin bik'ehgo ánít'é, bijéí bąąhági át'éii bąąh ádaadingo Bóhólníihii nídayookąąhii bił ákódanít'é.
Doo áháyą́ą́góó índa doo nitsáhákeesgóó na'ahíyáti' t'áadoo atah baa nanináhí; jó, éí bee saad nidahwiileehgo nił bééhózin.
Háálá Bóhólníihii bá naal'a'í jílíinii doo saad hojíłǫ́ǫ da doo, nidi diné t'áá ałtso bich'į' há áhwiinít'į́'í doo, na'nitin jiichįįh doo, ha'jólníi doo,
a'ohgo ízhdólzingo t'áá aaníinii yits'ą́ą́jí nida'ádí'nilii nazhnitin doo. T'ah nít'ée'da łahgo át'éego tsíńdadookosgo, t'áá aaníinii yaa ákodadínóozįįłgo bá ashja'ósinígíí Diyin God beididoo'ááł.
Áko éí níłch'i bida'iiníziinii binanit'a'í íinízinii yik'eh ádaat'éego, bisnááh nít'ée'ii biloh yii' háádahidookah.
Díí baa ákonínízin doo! Nihoogháahjį' yoołkáałgo yéego ach'į' nahwii'náa doo.
Háálá diné ayóó'ádadó'níi doo, béeso yíchą́deídéelni' doo, ádaa daha'niih doo, be'áshodahódli' doo, bizadahóchį' doo, bishchíinii doo yik'eh dahół'į́į da doo, doo ahééh danízin da doo, doo bił dahodiyin da doo,
doo ayóó'áda'ó'níi da doo, doo ach'į' bá nídahójǫǫh ádaat'ée da doo, t'áá ádzaagóó aa nidahalne' doo, na'ageh yee tsi'naaldeeh doo, báádahadzid doo, yá'ádaat'éehii deijoołáa doo,
yóó'ada'ahidiit'aah doo, t'áá bizááká nidaakai doo, ayóó ánísht'é danízin doo, Diyin God ayóó'ádayó'níi doo yę́ęgi honeenida yíchą́dayídéelni' doo,
Diyin God k'ehgo dahináanii nidahalin nidi diyin k'ehgo iiná bibee adziil doo deinízin da doo. Diné ákódaat'éhígíí bits'ąą ádaa áhólyą́.
Éí bitahdóó asdzání bąąhági át'éii bii' daahéełii índa adáhonooní t'áá da'níł'ąą ádaat'éii nidabini'aahii dabighangóó diné ła' bił yah anídaakahgo nidabiłnééh.
Éí na'nitin t'áá bóhólníhígíí dayíists'ą́ą'go yídahooł'aah, nidi na'nitin t'áá aaníinii ts'ídá doo bił béédahoozį́į́' ádaat'ée da.
Diné éí Jániiz índa Jámbriiz wolyéii Mózes yik'ijį' naasdzil yę́ęgi át'éego díí diné ałdó' t'áá aaníinii yik'ijį' nidaaldzil, diné nichxǫ́'ógo nitsídaakeesii, áádóó bida'oodlą' doo ákót'éégóó biniinaa Diyin God doo binízinii danilį́.
Éí Jániiz índa Jámbriiz bidoo'áháyą' bee bééhózin yę́ęgi át'éego éí diné bidoo'ádahayą' diné t'áá ałtso bił béédahózin doo, áko t'áadoo ła'deidoolíłí da.
Nidi ni éí shina'nitin nił bééhózin, ááshníiłii, índa biniyé hinishnáanii, she'oodlą' át'éegi, nízaadgóó ha'ííníshníigi, shibee ayóó'ó'ó'níinii, shiha'ahóní át'éegi,
shich'į' naho'diilnáago, ti'hwiisénii'ii ałdó' nił bééhózin. Ántiyakgi áádóó Aikóniyamgi índa Lístragi atíshi'dool'įįd, índa atíshi'dil'į́įgo bich'į' ha'iisisniidii baa ákoninizį́į́'! Nidi éí t'áá ałtso bits'ąą Bóhólníihii yisdáshííłtį́.
Christ Jesus bił łá'í nishłį́įgo Diyin God k'ehgo iiná bee hinishnáa dooleeł daznízinii t'áá ádzíłtso atídaho'dil'į́į doo,
nidi diné doo yá'ádaashóonii índa yóó'ada'nii'áahii binda'adlo'go índa bida'deesdlo'go t'óó yówehda bąąhági ádaaníił dooleeł.
Nidi ni, bíhwiinił'ą́'ígíí índa yisínídląądígíí bidziilgo bee sínízį́. Háálá bits'ą́ą́dóó bíhwiinił'ą́ą'ii nił bééhózin,
áádóó t'áá awéé' nílį́į́dę́ę́' Diyin God bizaad bee ak'eda'ashchíinii nił bééhoozinígíí bee aho'ni'niyąądgo éí Christ Jesus yinídlánígíí bee yisdádíínáałgi yíneel'ą́ągo yínaniniłtin.
Diyin God bizaad bee ak'e'ashchíinii t'áá ałtso Diyin God ił halne'go bee ak'eda'ashchį́, éí na'nitin biniyé, adidooteh biniyé, k'éhézdon ninádoodlóós biniyé, índa t'áá ákogi é'ét'é bóhoo'aah biniyé choo'į́,
áko Diyin God bá diné chojoo'íinii doo bee hach'į' anáhóót'i'í da doo, índa t'áá ałtsojį' yá'át'ééh ájooníił doo biniyé hasht'e'ázdólzin doo.
Diyin God áádóó Bóhólníihii Jesus Christ, éí dahináanii índa daneeznáanii yaa nídóot'įįłii binááł, áádóó Jesus yidooltséłígíí índa bee bóhólníihgo bił haz'áanii binahjį' ándishní,
Hane' yá'át'éehii baa nahólne', ashja'ósingo índa doo ashja'ósin da nidi haleebee ánít'į́; bił ííshjání ádahóle', adíteh, ná'iinikąąh, t'áá ałtsojį' ha'íínílníigo na'nítin.
Háálá diné t'áá ákogi át'éego na'nitin doo yich'į' hada'ólníi da dooleełígíí baa dahodoolzhish, nidi t'áá bí deinízinígíí t'éiyá dayíists'ą́ą'go bił yá'ádaat'éeh doo, t'áá bí yidádanoolníinii bik'ehgo nida'nitinii t'éiyá yíchą́deídéelni' doo.
Na'nitin t'áá aaníinii dayíists'ą́ą'ii yits'ádahidookah, áádóó hane' t'óó ádaalyaii yich'į' yóó'adahidookah.
Nidi ni, t'áá ałtsojį' ádaa áhólyą́; ti'hoo'nííh bich'į' ha'íínílní, hane' yá'át'éehii baa nahólne', ni'dool'aadígíí bi'ílééh.
Nááshidi'yoolnihígíí koshídę́ę́' hoolzhish; dadeestsaałii baa hoolzhiizh.
T'áá shizááká nisébaa', ałtso yiishtee', na'nitin woodláanii ts'ídá t'áá ákót'éego íínísingo ahoolzhiizh.
K'ad ts'ídá t'áá ákogi é'ét'ééjí naat'á ch'ah shá hasht'e'niit'ą́, éí Bóhólníihii t'áá bí ts'ídá t'áá ákogi ááníiłgo ánihwii'aahii jílíinii hainíłką́ądi shaazhdoo'ááł, nidi doo t'áá shí t'éiyá da, hodidooltsééł biniyé ayóó'ádahó'níigo háká dadéez'į́į'ii ałdó' t'áá ałtso bitaazhdoonih.
T'áá tsį́įłgo shaa díínáałgo haleebee bíká ánít'į́.
Háálá Díímas, díí k'ad nihokáá' bił nidahazt'i'ii ayóó'áyó'níigo bąą yóó'ashidíí'ą́ągo Thesalonáíkagóó ííyá. Kréskens éí Galéíshiyagóó ííyá, Táítas éí Dalméíshagóó ííyá.
T'áá hazhó'ó Luke t'éiyá bił séké. Mark baa díínáałgo áádę́ę́' bił díí'ash, háálá shá naal'a'go t'áá íiyisí choo'į́.
Tíkikas éí Éfesasgóó ííł'a'.
Trówasdi Kárpas ba'ałk'ee éénééz niníłtsoozígíí áádę́ę́' díníyáago yíłtsos doo, naaltsoos ałdó', akágí bee ádaalyaago bik'eda'ashchíinii éí íiyisí yíjih doo.
Alezáander béésh łichí'ii yitsidii lą'ígóó doo ákǫ́ǫ́ áshííł'įįd da; baa nijiyáhígíí bik'ehgo Bóhólníihii k'ééhodidoodlííł.
Éí bits'ąą ádaa áhólyą́, háálá t'áá íiyisí bee nida'niitinii yik'ijį' naaldzil.
Átsé shaa hwiiníst'įįd yę́ędą́ą́' t'áadoo ła' shik'íyádeesti'í da, nidi t'áá ałtso yóó'adasideez'ą́. T'ah nít'éé' lá Diyin God t'áadoo yee bik'íház'ah da łeh [dishníigo bá sodiszin].
Nidi Bóhólníihii shíighahgi yiizį'go t'áadoo anáhóót'i'í hane' yá'át'éehii baa hashne'go, doo Jew dine'é danilíinii t'áá ałtso deididoots'į́į́ł biniyé shidziilgo áshiilaa, áádóó náshdóítsoh bitsiijį' daditł'ooígíí bizéé'dóó hááshi'dooltį́.
Doo yá'ádaashóonii t'áá ałtso bits'ą́ąjį' Bóhólníihii yisdáshiiłteehgo yá'ąąshdi t'áá bí bee bóhólníihgo bił haz'ą́ąjį' shił yah adoo'ash. Éí hool'áágóó ahóyéel'áágóó baa ha'niih le'. T'áá ákót'ée doo.
Príska áádóó Ákwila shá k'é bijiniih, índa Anesíforas bighan haz'ą́ą́dóó danilíinii shá k'é bijiniih.
Iirástas t'ahdii Kórinthdi naagháa ni'; Trófimas éí Mailíítasdi daatsaahgo bits'ą́ą́' dah diiyáa ni'.
Haleebee ánít'į́įgo t'áadoo i'niiháhí shaa díínááł. Yobúlas áádóó Púdenz índa Láínas áádóó Kládiya índa nihik'isóó danilíinii t'áá ałtso k'é daniłní.
Nii' sizíinii Bóhólníihii Jesus Christ bił hólǫ́ǫ doo. Ajooba' nihił hólǫ́ǫ doo. [T'áá ákót'ée doo.]
Shí Paul, Diyin God yá naal'a'í índa Jesus Christ yá yil'aadii nishłį́. Diyin God náyiizláa'ii bida'oodlą' yee aa dadzólíii náás yit'ih doogo índa Diyin God k'ehgo iiná bik'ehgo t'áá aaníinii yaa ákodahiniizįįh doo biniyé shi'dool'aad.
Éí Diyin God, ts'ídá doo biyooch'íidii, t'ah doo hahalzhíísh yę́ędą́ą́' iiná doo niit'éehii bíká ił chohoo'íinii yee nihoní'ą́.
Éí baa hoolzhiizhgo bizaad baa hane'ígíí yee nihich'į' ííshjání áyiilaa. Áko yee sha'oozlíi'go Diyin God Yisdánihiiníiłii yee hooł'a'ígíí bik'ehgo baa hashne'.
T'ááłá'í deiniidlánígíí bee Táítas t'áá aaníí she'awéé' nilíinii bich'į' naaltsoos áshłééh: Diyin God aTaa' índa Bóhólníihii Jesus Christ Yisdánihiiníiłii bibee ajooba' [áádóó bibee aa a'ááh hasinii] índa bibee ach'į' hózhǫ́ náhásdlį́į'ii yee nik'ijidlíi doo.
T'áadoo hasht'edaalyaa da yę́ę hasht'edadííliił biniyé Kríitdi nininíłtį́, áádóó t'áá kin hadaas'áhígi da'oodlání áłah nádleehgi oodlání yá aląąjį' naazíinii nidahidíínił. Bee ándííniidii béénílniih:
Da'oodlání bá aląąjį' nidzizį́į dooleełii ts'ídá t'áadoo bee hak'ídahót'ahí da doo, hwe'asdzą́ą́ t'áádaałá'í doo, áádóó hada'áłchíní da'oodlání danilį́į doo, índa tsi'na'adá áádóó doo ak'eh hól'į́ doo bee bik'i dahodiit'aah da doo.
Háálá da'oodlání bá aląąjį' dzizíinii éí da'oodlání Diyin God bá dah joo'ishgo ts'ídá t'áadoo bee hak'íhót'ahí da doo, doo házhą́ ílį́į da doo, doo hání dzis'ą́ą da doo, wáin doo bee tsi'nijigháa da doo, doo ats'ííd ádąąh jit'į́į doo, índa na'adlo'go bee béeso ál'íinii doo bíchą́yízhdéelni' da doo.
Nidi ha'ałk'ee nídaakahii hoł nilį́į doo, yá'át'éehii t'áá íiyisí bídin jílį́į doo, hojíyą́ą doo, t'áá ákogi át'éego jiináa doo, hozdísin doo, índa ádaa áhojilyą́ą doo.
Saad t'áá aaníinii t'áá bínahodi'neestą́ą́' yę́ęgi át'éego bidziilgo jótą' doo, áko na'nitin t'áá ákóne' át'éii bee nazh'nitingo da'oodlání chánah ádajile'go, índa na'nitin yik'ijį' nidaaldzilii t'áá aaníinii yaa ákodahiniizįįhgo ádajile'go bízhneel'ą́ą doo.
Háálá diné lą'í doo ak'eh dahół'į́į da éí t'áadoo nánídlínígóó yádaałti'ii índa binda'adlo'ii danilį́, Jew dine'é binahagha' bik'ehgo ąąh náhinilgish yee naazínígíí agháago ákódaat'é.
Éí ts'ídá dabididoolyił, háálá t'óó baa yáhásingo a'ídeeł biniyé t'áadoo yee nidadí'nóotįįł yę́ę yee nida'nitingo t'áá hooghan nahaz'ą́ą́ nítéé' yił hadahoniiłchaad.
Jó, Kríit dine'é t'áá bí bitahdóó t'áá bí bidiyin bidi'níinii yá halne'ii ła' haadzíi'go ádííniid, Kríit dine'é t'áá áłahjį' dabiyooch'ííd, naaldlooshii doo yá'ádaashóonii nidahalin, índa bił dahóyée'go dadibid.
Ákózhdííniidígíí éí t'áá aaníí. Ákót'é bąą bi'oodlą' dabidziil dadooleeł biniyé yéego dadíteh.
Áádóó Jew dine'é bahane' t'óó ádaalyaii, índa diné yee nahas'áanii yee t'áá aaníinii doo deinízinii doo dayíists'ą́ą' da doo biniyé ałdó' yéego dadíteh.
Yá'át'éehgo nitsídaakeesii éí t'áá ałtso yá'át'éehgo yaa nitsídaakees, doo da'oodlą́ą́góó nichxǫ́'ógo nitsídaakeesii éí t'áá ałtso doo yá'át'ééhgóó yaa nitsídaakees, háálá bintsíkees dááchxǫ', áádóó doo yá'át'éhígi ádaat'ínígíí doo yaa ákodanízin da daazlį́į́'.
Diyin God béédahoniilzin, daaní, nidi ádaaníłígíí bee bééhózingo éí ts'ídá Diyin God doo deinízin da. Dajoodláii, doo ak'eh dahół'íinii, índa yá'át'éhígi ádadooníłígíí ts'ídá doo yídaneel'áanii danilį́.
Nidi ni, na'nitin t'áá ákóne' át'éii ts'ídá beełt'éego bee na'nítin.
Diné wónáás daazlį́į'ii kódabidiní, Hazhó'ó nitsídaahkees, t'áadoo yíní ádahodołdiní, hazhó'ó ádaa ádahołyą́, índa dziilí bee da'iinohdlą́, ayóó'áda'íínóh'ní, índa nízaadgóó hada'íínółní.
Asdzání wónáás daazlį́į'ii ałdó' nanítingo kódabidiní, T'áá ałtsojį' dahodíínóhsin, t'áadoo t'áá ádzaagóó aa nidahołne'í, wáin t'áadoo bee tsi'nidaahkaí, índa yá'ádaat'éehii bee nida'nohtin.
Asdzání ániid nidajikaii hadahastiin índa hada'áłchíní ayóó'ádajó'ní dooleełgi éí asdzání wónáás daazlį́į'ii yee nidahonitin doo,
áádóó dahonohsą́, dahodíínóhsin, nihighan baa ádahołyą́, yá'át'éhígi ádanoht'éego, índa nihadahastiin bídahwíínółnííh, dahałníi doo. Díí bida'jił'į́įgo Diyin God bizaad doo nichxǫ́'ógo bá ha'doodzih da.
T'áá ákót'éego ałdó' diné ániid nidaakaii, Hazhó'ó ádaa ádahołyą́, dabidiníigo baa nídeinikąąh.
T'áá ni ałdó' t'áá ałtsojį' yá'át'éehgo ááníłígíí éí da'oodlání yik'ehgo dayíkáah dooleełgo bee yit'íní í'díínílzin, t'áadoo baa niyá'áhodílti'í, nidi t'áá aaníígóó na'nítin.
Saad t'áá ákóne' át'éii t'áadoo bee bik'íhót'ahígóó bee yáníłti', áko t'áá háiida nihik'ijį' nilíinii doo nichxǫ́'ógo nihá hadoodzih da, nidi yaa yádínóozįįł.
Naalte' danilíinii kódabidiní, Nihinanit'a'í bídahwíínółnííh, índa t'áá ałtsojį' bił dahonohshǫ́. T'áadoo bich'į' saad dahonoł'íní,
índa t'áadoo bee da'noh'įįhí, nidi t'áá ałtsojį' nihada'ahódlíigo áda'díínółzingo t'áá ałtsojį' ádaahníłígíí bee Diyin God Yisdánihiiníiłii bee na'nitinii diné bił danilį́įgo ádayósin doo.
Háálá diné t'áá ałtso yisdéidiyoonił biniyé Diyin God bibee ajooba' yee nihich'į' yit'íní í'diilyaa.
Áko díí yee nanihinitin, díí nihokáa'gi doo Diyin God k'ehgo iináanii índa ts'ísee k'ehgo adáhonooníinii yóó'adahidiit'aah, áádóó hazhó'ó ádaa ádahwiilyą́ągo ts'ídá t'áá ákogi át'éego índa Diyin God k'ehgo dahinii'náago ánihósingo
baa hózhǫ́ǫgo nayíníidlíii bíká dadíníit'į́į́', éí nihiDiyin God ayóó át'éii áádóó Yisdánihiiníiłii Jesus Christ nilíinii bee bi'oh hodidilyéehii yidooltséłígíí bíká dadíníit'į́į' doogo yínanihiniłtin.
Jó, t'áá éí nida'iyiilzííh t'áá ałtso bii'dóó náánihidiyoołnih, índa bąąhági ádaat'éii nihąąh ádingo ánihidoolííł, áádóó t'áá bí bidine'é daniidlį́įgo yá'át'éehgo ádahooníiłii t'áá íiyisí bídaniidlį́įgo baa nideiikai doo biniyé nihá niná'ádeet'ą́.
Díí t'áá ałtso bee na'nítin. T'áá ałtsojį' nóhólníihgo chánah ádanile' índa adítehgo bich'į' yáníłti'. Diné t'áá ałtsojį' bił danílį́įgo í'díínílzin.
Oodlání danilíinii díí béédabiyíłnííh: naat'áanii danilínígíí índa bídahólníhígíí bídahojółníih doo, bik'eh dahojíł'į́į doo, t'áá ałtsojį' yá'át'ééh ó'oo'níiłii bee hasht'e'ádazhdólzin doo,
áádóó t'áadoo diné ła' nichxǫ́'ógo baa yádajiłti'í doo, t'áadoo saad ahídajit'áhí doo, nidi ha'át'e' ádaadin doo, índa t'áá ałtsojį' diné t'áá ałtso joosánígo bił dajílį́į doo.
Háálá nihí ałdó' łah doo dahoniidzą́ą da nít'éé', doo ak'eh dahoniil'į́į da nít'éé', yóó'adanihidi'niit'ááh nít'éé'. Adáhonooníinii índa honeeni ał'ąą ádaat'éii binaalte' daniidlį́į́ nít'éé'. Áká nideiit'áago índa da'iilch'į́įdgo, nihik'eda'diniihgo índa ak'edadinii'niihgo nihídayéełkaah nít'éé'.
Nidi Diyin God Yisdánihiiníiłii diné bich'į' yee jooba'ii índa yee ayóó'ó'ó'níinii yit'íní silį́į'go
yisdánihíínil. T'áá nihí ts'ídá t'áá ákogi át'éego ádeiidzaii binahjį' éí dooda, nidi t'áá bí nihaa a'ááh niizį́į'go yisdánihíínil, náádanihi'dizhchį́įgo táádanihizgiz, índa Níłch'i Diyinii bee iiná ániidíii nihiih náyoodlá.
Éí Jesus Christ Yisdánihiiníiłii bee łą́ągo nihiih yiyííł'a',
áko yee jooba'ii bee ts'ídá t'áá ákogi ádaniit'éego nihá haadzíi'go iiná doo ninít'i'ii bíká nihił chohoo'ínígíí nihíí' dooleeł.
Ákóhodoo'niidii éí t'áá aaníí, áádóó Diyin God dayoosdląądii ts'ídá yá'át'ééh góne' ádaaníił doo biniyé díí bee hahásdzí'ígíí bich'į' íł'áago yéego bee na'nítin doo nósh'ní. Díidí t'áá íiyisí diné bá yá'ádaat'ééh áádóó chodao'íinii ádaat'é.
Nidi doo áháyą́ą́góó na'ahíyá'áti', áádóó da'ahílchíihii baa dahane'ii, áádóó ahiní'diiltłáád, índa bee haz'áanii Mózes baa deet'áanii biniinaa ałgha'dit'ááh t'áadoo atah baa nanináhí. Éí doo chodao'į́į da índa t'áadoo nídanidlíní da.
Diné ła' ałts'á'áldahgo ída'ale'ii, t'ááłáhídi éí doodaii' naakidida, T'áadoo ánít'íní, nábididíí'niiłgo índa t'áadoo baa nánít'íní doo.
Háálá nił bééhózingo diné ákót'éii honít'i'ii yits'áníyáago ádił ni'iisííh índa t'áá bí bibąąhági át'éii yee ádá nihoot'ą́.
Ártemas éí doodaléi' Tíkikas nich'į' ííł'a'go, t'áá ha'át'éhígoda Nikápolisdi shaa díínááł, háálá ákwe'é shidoohah nisin.
Zíínas, bee haz'áanii yína'niłtinii, índa Apálas, t'áá ha'át'íhída doo yídin nilį́į́góó ádíílíiłgo dah náádidoot'ash.
Índa bíni'dii da'oodlání aadi kéédahat'ínígíí yá'át'ééh góne' ádaaníił dooleełígíí yídahwiidooł'ááł, áko t'áá íiyisí anídahazt'i'gi chodao'į́į doo, áko doo t'áadoo biniyéhígóó dahináa da dooleeł.
Bił naháshtánígíí t'áá ałtso k'é daniłní. Oodlą' bee ayóó'ádanihó'níinii nihá k'é dabijiniih. T'áá ánółtso ajooba' nihił hólǫ́ǫ doo. T'áá ákót'ée doo.
Paul, Christ Jesus baa hashne'go biniinaa awáalyaaí nishłíinii, áádóó Timothy nihik'is nilíinii, Failííman ayóó'ííníi'níigo bił nideiilnishígíí,
áádóó Áfiya nihilah [ayóó'ádeíníi'nínígíí], áádóó Arkípas bił siláo daniidlínígíí áádóó nighangi da'oodlání áłah nádleehígíí bich'į' naaltsoos íilnééh:
Diyin God nihiTaa' áádóó Bóhólníihii Jesus Christ bibee ajooba' áádóó bibee ach'į' hózhǫ́ náhásdlį́į'ii yee nihik'ijidlíi le'.
T'áá áłahjį' shisodizin bee nénáshniihgo shiDiyin God bich'į' ahééh nisin.
Háálá Bóhólníihii Jesus índa Diyin God bidiyį́į́' danilíinii t'áá ałtso ayóó'ííní'níigo áádóó baa dzíínílíigo naa hodiists'a'.
Áko Christ bits'ą́ą́dóó yá'ádaat'éehii t'áá yíní át'éegi bee ak'i'diitįįh binahjį' ne'oodlą' idééłníi doo biniyé sodiszin.
Shik'is nílíinii, ayóó'í'ííní'nínígíí t'áá íiyisí baa nihił hóózhǫǫd, áádóó bee ha'iisisni', háálá Diyin God bidiyį́į́' ninahjį' bijéí bik'éédahóótaad.
Ákót'é bąą Christ biniit'aa t'áá íiyisí doo sisti'góó kódíínííł nidideeshniił daats'í,
nidi shí Paul, hastóí nishłį́įgo áádóó k'ad Jesus Christ baa hashne'go biniinaa awáalyaaí nishłį́įgo ayóó'ánósh'níigo nánooshkąąhjígo shił yá'át'ééh.
Onésimas, Christ bee shiye' nilíinii, bá nánooshkąąh, éí awáalyaadi sédáago oodlání k'ehgo bizhé'é sélį́į́'.
Éí t'ah nahą́ądę́ę́' doo ná choo'į́į da nít'éé', nidi k'ad éí ná choo'į́, shí ałdó' shá choo'į́.
Nidi k'ad nich'į' nihééhoníł'a', t'áá shí shiye' nídíł'a' nahalingo akǫ́ǫ́ náhodíł'a'.
Hane' yá'át'éehii baa hashne'go biniinaa awáalyaaí nishłį́įgo shá nanil'a' yę́ęgi shá naal'a' doo nisin nít'éé'.
Nidi íinínízinii t'áá bídin doo ha'át'íhída baa niséyáa da, áko doo t'áá k'ad bíninishchéehgo shaa jiidííbaał da, nidi t'áá ni íinínízinii bik'ehgo ádii'nííł.
Hool'áágóó shónáhwiidííłt'eeł daats'í biniyé haa danízahjį' nits'áho'deelt'e' sha'shin,
áádóó índa doo naalte' jílį́į́góó, nidi naalte' jílį́į́ nít'ée'ii biláahdi át'éego nik'is ayóó'ííní'níinii jílį́į dooleeł! Shí shich'į'go t'áá íiyisí ákót'éego haa nitséskees, nidi nijígo t'éiyá t'ah aláhídi át'éego t'áá diné jílį́įgo áádóó Bóhólníihii bee hoł háíní'áázh jílį́įgo haa nitsíníkees dooleeł!
Áko shik'is jílį́ shííní'níigo, t'áá náshididííłtéłígi át'éego nááhodidííłtééł.
Nich'į' doo ákǫ́ǫ́ ádzaa ládą́ą́', éí doodaléi' bąąh háínítsi ládą́ą́' éí shígo shik'ijį' naaltsoos bik'i díízoh.
Shí Paul díí shíla' bee ak'e'ashchí: T'áá shí niná'deeshdlééł. Azhą́ hinínáago bee naa háíł'áhígíi nidi, éí doo béinidiyeeshnih da.
Haa'íshą' shik'is, Bóhólníihii binahjį' baa hózhónígi át'éego áshidíílííł. Bóhólníihii bee shik'ééhodííłtah.
Ak'eh honíł'ínígíí bee naa jóshłíigo, ándishnínígíi nidi biláahgo ádííníiłgo shił bééhózingo nich'į' ak'e'ashchí.
Áádóó sédáa dooleełgi ałdó' t'áá áłdįįłt'éego shá ádíílííł; shá sodadołzingo t'ah nít'ée'da lá t'áá ánółtso nihaa nánísdzáa łeh nisingo bíká shił chohoo'į́.
Épafras, Christ Jesus baa hwiilne'go biniinaa bił awáalyaa sékéhígíí k'é niłní,
Mark áádóó Aristárkas áádóó Díímas índa Luke, shił nidaalnishígíí, ałdó' k'é daniłní.
NihiBóhólníihii Jesus Christ bibee ajooba' nihii' naazíinii yił hólǫ́ǫ le'. T'áá ákót'ée doo.
Ałk'idą́ą́' Diyin God éí bá dahalne'ii binahjį' danihizhé'é yę́ę lą'ídi índa lą'ígóó yich'į' hahaasdzíí',
nidi díí nihooghááh bich'į' yoołkáłígíí biyi' t'áá bí biYe' yee nihich'į' haadzíí'. T'áá ałtsoní hóó' dooleełgo nihoníłtį́, t'áá hó ałdó' hwee yádiłhił biyi'di dah hiníláii áyiilaa.
T'áá hó Diyin God yee ayóó át'éii bee bits'ádi'nílíidii bee hats'ádi'nídíín, índa Diyin God át'éhígíí ts'ídá t'áá éí jílį́įgo, t'áá náhwiiz'ą́ą́ nít'éé' hazaad ayóó ábóodziilii bee hoogááł. Nihibąąhági át'éii nihąąh táádzízgizdóó bik'ijį' aghánáhóó'áadi Diyin God Ayóó'át'éii binish'náájígo dasneezdá.
Diyingo nidaal'a'í dabízhi' ayóó ádanoolninii biláahdi át'éii yízhí ayóó ánóolninii Diyin God haidiní'ą́. Éigi át'éego diyingo nidaal'a'í biláahdi ájít'é dzizlį́į́'.
Háálá Diyin God éí diyingo nidaal'a'í doo ła' kwíidííniid da, ShiYe' nílį́, díí jį́ nishchíinii sélį́į́'. Áádóó ałdó', Hó haTaa' nishłį́į doo, áko hó t'éí shiYe' jílį́į doo.
Áádóó náá'áłdó', Diyin God éí áłtsé yizhchíinii nahasdzáán yikáa'gi yiníł'a'dą́ą́' ání, Bíni'dii Diyin God bidiyingo nidaal'a'í t'áá ałtso bich'į' nidahałáa doo.
Diyin God éí diyingo nidaal'a'í kwííłní, Bidiyingo nidaal'a'í níłch'i danilį́įgo, índa bá nidaal'a'ii kǫ' dah nídadino'ii danilį́įgo ánáyoodlííł.
Nidi biYe' nilíinii éí kwííłní, Diyin God nílíinii, bikáá'dóó nahó'áii bikáá'dóó hóó'áałgo hool'áágóó ahóyéel'á, bee nóhólníihgo bił haz'áanii biyi' nóhólníihgo bee nééhózingo naat'á gish éí ts'ídá t'áá ákogi át'éego dah yítį́į́ł.
Ts'ídá t'áá ákogi é'ét'é ayóó'ííní'ní índa bąąhági át'éii éí jiiníłá, éí bąą Diyin God, niDiyin God nilíinii nándiiłtį́įgo ak'ah nik'i yayiiziidgo bił da'ahíínítą'ii biláahdi át'éego nił hózhǫ́ǫgo ániilaa.
Áádóó Diyin God ánáádí'ní, Bóhólníihii nílíinii, ni lą́ą hodeeyáadi nahasdzáán nee niłdzil, índa níla' bee yót'ááh hiníláii binishínílnishii át'é.
Éí ádadoodįįł, nidi ni t'éí honílǫ́; éí t'áá ałtso éé' nahalingo hadadootih,
beeldléí nahalingo dadíídis, áko łahgo ádadoonííł. Nidi ni t'éí t'ááłáhígi ánít'é, índa nee nináháháahii doo nidoot'ih da.
Diyin God éí bidiyingo nidaal'a'í doo ła' kwíidííniid da, Nida'ana'í bik'i dííníl'eezgo ániishłaajį' shinish'náájí dah sínídá.
Ákoshą' diyingo nidaal'a'í ha'át'íí danilį́? Jó, níłch'i danilį́įgo Diyin God yá nidaal'a' áádóó yisdá'iildééh hwíí' dadooleełii háká anájah doo biniyé adabi'diis'a'.
Éí bąą dasidiits'ą́'ígíí doo bits'áhidiikah da biniyé ts'ídá hazhó'ó baa nitsídeiikees doo.
Háálá diyingo nidaal'a'í saad yaa dahoolne'ii t'áá aaníinii át'éego bééhoozin, áko éí doo bik'eh dahojíł'íinii áádóó doo ákǫ́ǫ́ ádajíít'įįdii biniinaa t'áá ádzíłtso t'áá bą́ą́h ílį́į́ góne' k'éédaho'diilyaago,
yisdá'iildééh ts'ídá ayóó át'éii t'óó béé'ádahodiilyáahgoshą' haa yit'éego dadiidzih? Jó, éí Bóhólníihii átsé yaa hoolne', áádóó deidiizts'ą́ą'ii yee nihił náádahoolne'go t'áá aaníinii át'éego nihił béédahózin.
Diyin God t'áá bí ałdó' bibee adziilii bee béédahózinii áádóó bik'ee t'óó ił ahayóigo ádahooníiłii índa lą'ígóó álílee k'ehgo ádahooníiłii bee t'áá aaníinii át'éego yaa hoolne'. Áádóó Diyin God t'áá bí íinízingo Níłch'i Diyinii ainíláii yee t'áá aaníinii át'éego yaa hoolne'.
Háálá nahasdzáán baa nááhodoolzhishgo baa yádeiilti'ígíí éí Diyin God bidiyingo nidaal'a'í bee bídahólníih dooleełgo doo yá haadzíi' da.
Nidi haa'í shį́į́ t'éiyá Diyin God bizaad bee ak'e'ashchíinii kóníi ni': Diyin God nílíinii, dinéshą' ha'át'íí át'éego baa nitsíníkees? Índa nihokáá' dine'éshą' ha'át'íí át'éego baa áhólyą́?
Jó, éí t'óó kónízahíjį' diyingo nidaal'a'í t'áá bi'ohgo ájít'éego áhwiinilaa, áádóó aa ha'niihjí índa ił ídlį́į́jí naat'á ch'ah hak'i dííní'ą́. Níla' bee binishínílnishii bee hóhólníih doogo áhwiinilaa,
áádóó t'áá ałtsoní bik'i jidées'eezgo áhwiinilaago bee hóhwiisíníłníí'. Áko diné t'áá ałtsoní bee hóhólníihgo áhoolaa yę́ędą́ą́', ha'át'íhída t'áá bídin t'áadoo ła' doo bee hóhólníihgo áhoolaa da. Nidi k'ad éí t'ahdii t'áá ałtsoní doo bee hóhólníihgo deiiltséeh da.
Nidi Jesus éí deiit'į́, éí Diyin God bibee ajooba' bik'ehgo diné t'áá ałtso yá dadootsaał biniyé t'óó kónízahíjį' diyingo nidaal'a'í t'áá yi'oh át'éego ábi'diilyaa, áko daaztsą́ągo ti'hooznii'ígíí bąą k'ad aa ha'niihjí áádóó ił ídlį́į́jí naat'á ch'ah baa deet'ą́.
Diyin God t'áá ałtsoní t'áá ádindę́ę́' áyiilaago t'áá ałtso bá át'é. Éí yee ayóó át'éii bich'į' ba'áłchíní t'óó ahayóí ayii'éeshgo yił ałts'ą́ą́' da'íłk'iizgo Jesus ti'hooznii'ígíí yee ałtso ła'yiyiilaago beełt'éego áyiilaa. Háálá yee yisdáhákáahii yinaayáii nilį́.
Háálá diyingo áda'ale'ii áádóó diyingo ádabi'dilne'ii t'áá ałtso t'ááłá'íígíí yits'ą́ą́dóó danilį́. Éí bąą doo baa yáznízingóó shik'isóó bijiní,
kójíníigo, Shik'isóó danilíinii nízhi' bee bił dahodeeshnih; da'oodlání áłah nádleehii bitahgi naa hashniihgo hashtaał doo.
Áádóó ánáázhdí'ní, Diyin God baa dzííníshłíi doo. Áádóó náá'áłdó', Jó'akon, shí éí áłchíní Diyin God sheinínilígíí bił honishłǫ́.
Sha'áłchíní bijinínígíí éí bits'íís índa bidił dahólǫ́, áko t'áá éigi át'éego Jesus ałdó' hats'íís hazlį́į́'. Aniné bee bóhólníihii, níłch'i bida'iiníziinii binanit'a'í nilíinii, ázhdoołdįįł biniyé dadziztsą́.
T'áá nida'iisdįįdjį' anoonééł ił hółyée'ii dabótą'ígíí bigháázhdoo'niłgo doo bidahodiit'i'góó ánídazhdoodlííł biniyé diné dzizlį́į́'.
Jó, t'áá aaníí át'é, diyingo naal'a'í doo dzizlį́į' da, nidi Éíbraham bits'ą́ą́dóó da'ahílchíihii atah diné dzizlį́į́'.
Éí bąą t'áá ákónéehee Diyin God bá nijil'a'go aláahgo náá'iiłniihii bił ahojoobá'íii índa ba'ahódlíii jidooleeł biniyé t'áá ałtsojį' hak'isóogi át'éego ízh'diilyaa. Áko diné bibąąhági ádaat'éii bá yóó'ahizhdidoo'ááł biniyé tsin ałnáoszid bąąhjį' dadziztsą́ągo hadił deezna'go bee k'é náhásdlį́į́'.
T'áá hó nahóhodi'nitaahgo ti'hodzooznii', éí bąą nabídahodi'nitaahii bíká azhdoolwołgo bilááshneel'ą́.
Éí bąą shik'isóó, Diyin God bidiyį́į́' danohłíinii, yá'ąąshdę́ę́' atah nihíká áhodoo'niidii, Christ Jesus hazhó'ó baa nitsídaahkees, éí na'nitin woodláanii bihidiikaígíí yiniyé yil'aadii índa yá aláahgo náá'iiłniihii nilį́.
Ízrel dine'é dajílíinii éí Mózes baa hodzódlíigo hwee ádíhólníihgo Diyin God bá honaalnish nít'é'ígi át'éego Jesus éí Diyin God nihoníłtį́įgo haa hodzódlíigo Diyin God bá nijilnish.
Diné kin ájíł'íinii éí kin biláahgo diné bił jílį́. T'áá ákót'éego Jesus éí Mózes yiláahgo aa ha'niih yą́ą́h nilį́.
Jó, kin t'ááłá'í ní'ánígo diné ła' ádayiilaa, nidi Diyin God éí t'áá ałtsoní áyiilaa.
Mózes éí Ízrel dine'é binjilnishgo haa hodzódlíí nít'éé'. Naal'a'í jílį́įgo náásgóó Diyin God yee hahidoodzihii baa hojilne' nít'éé'.
Nidi Christ, éí haa hodzódlíigo Diyin God biYe' jílį́įgo, Diyin God ba'áłchíní bee hóhólnííh. Jó, nihí t'áá nihoolzhiizhjį' Diyin God hwee nihił chodahoo'į́įgo haa dadzííníidlíigo bee chánah daniidlį́įgo ha'áłchíní daniidlį́.
Háálá t'áá Níłch'i Diyinii ánínígi át'éego bik'ehgo ádanoht'é, Díí jį́ Diyin God biinéé' dadoohts'a'go,
shą́ą́', honoojíidi ałghadazhdit'ááh yę́ędą́ą́' áádóó Diyin God nabídazhnitaahgo yoołkááł yę́ędą́ą́' t'ą́ą́zh'neezhjéé' yę́ęgi át'éego t'áadoo nihijéí dantł'izí. Doo ak'eh dahojíł'į́į́góó biniinaa t'ą́ą́zh'neezhjéé'.
Áadi azhą́ dízdiin nááhaijį' shinaanish dayoo'į́į́ nít'éé' nidi danihizhé'é yę́ę shíkada'iisxilgo nashídaneeztą́ą́'.
Éí bąą éí oochíiłii bich'į' doo shił hóózhǫǫdgóó ádííniid, Diné t'áá bí t'áá áłahjį' bijéí yee ádił nida'ílzííh, ánísht'éii doo bił béédahózin da nít'éé'.
Áko t'óó báhádzidgo até'ésh'íinii binahjį' ádee hadeesdzíi'go ádííniid, Háá'áyį́į́h bee hooł'a'ígíí ts'ídá doo biih dazhdookah da.
Ádaa ádahołyą́, shik'isóó, doo ádaa ádahołyą́ą́góó nihijéí bii' doo yá'át'ééhgóó nitsídaahkees doo, índa doo da'iinohdlą́ą́góó biniinaa Diyin God hináanii bits'áhidoohkah.
Nidi bąąhági át'éii yee anó'áahii doo ła' nihidoołtł'isgo jé'áhodołkałgo ánihidoolíłígíí biniyé t'ah jį́ ha'nínídą́ą́' t'áá ákwíí jį́ ahidiniłnáago chánah áda'ahíínółzin.
Háálá átséedi da'iisiidląądgo t'áá nidasiildįįdjį' baa da'iisiidlí'ígíí yéego dayíníitą'go Christ bił da'ahííníitą' doo.
Diyin God bizaad bee ak'e'ashchíinii kóní: Díí jį́ Diyin God biinéé' dadoohts'a'go shą́ą́' diné doo ak'eh dahojíł'į́į́góó biniinaa t'ą́ą́zh'neezhjéé' yę́ęgi át'éego t'áadoo nihijéí dantł'izí.
Ła' éí Diyin God bizaad deidiizts'ą́ą' nidi doo yik'eh dahół'į́į́góó t'ą́ą́' neezhjéé'. Ííjipdę́ę́' Mózes ch'íiní'eezhii doo t'áá ałtso t'ą́ą́' neezhjée' da.
Háishą' dízdiin nááhaijį' Diyin God hach'į' doo bił hóózhǫǫd da? Honoojíidi bąąhági ádajit'į́įgo biniinaa nahózdįįdii lą́ą!
Áádóó, Háá'áyį́į́h bee hooł'a'ígíí ts'ídá doo biih dazhdookah da, níigo háishą' Diyin God hach'į' ádee haadzíí'? Doo bik'eh dahojííł'įįdii lą́ą ni!
Doo da'joodlánígíí biniinaa háá'áyį́į́h Diyin God yee hooł'a'ígíí biih dahizhdookahgo ts'ídá doo bídajíighahgóó nihił béédahoozin.
Éí bąą háá'áyį́į́h Diyin God yee hooł'a'ii biih dadiikahgi t'ahdii nihá ąą át'éhídą́ą́', haa'íshą' yéego ádeiit'į́įgo biih dahidiikah. Doo baa dahonohsą́ą́góó t'éí nihí ła' ch'ééh yahadaahkáahgo nihił béédahodoozįįł.
Háálá hane' yá'át'éehii bee Ízrel dine'é bił dahóóne'ígi át'éego nihí ałdó' bee nihił dahóóne'. Nidi íídą́ą́' hane' nilíinii deidiizts'ą́'ígíí t'áadoo biniyéhígóó deidiizts'ą́ą́', háálá deidiizts'ą́'ígíí t'áadoo dayoosdląądgo nídeidiiláa da.
Áko nihí da'iisiidląądii t'éiyá háá'áyį́į́h Diyin God yee hooł'a'ígíí biih hiikááh. Jó, t'áá bí ádííniid, T'óó báhádzidgo atí'ésh'íinii binahjį' ádee hadeesdzíi'go ádííniid, Háá'áyį́į́h bee hooł'a'ígíí ts'ídá doo biih dazhdookah da! Azhą́ nahasdzáán ałtso niiní'ą́ąjį' binaanish ła'yiyiilaa nidi ádííniid.
Háálá haa'í shį́į́ éí Diyin God bizaad bee ak'e'ashchíinii ání, Diyin God binaanish ałtso áyiilaago tsosts'id jį́į́ góne' hanáályį́į́'.
Jó, kwe'é ałdó' ánáádí'ní, Háá'áyį́į́h bee hooł'a'ígíí ts'ídá doo biih dazhdookah da.
Jó áko, t'áá átséedi hane' yá'át'éehii deidiizts'ą́ą' nidi doo yik'eh dahół'į́į́góó biniinaa háá'áyį́į́h Diyin God yee hooł'a'ígíí t'áadoo biih dadziiskai da. Nidi ła' háá'áyį́į́h yee hooł'a'ígíí yiih dahidookahgi t'ahdii bá ashja'ósin.
Háálá nízaad nihoolzhiizhgo ashja nááhoodzaa, Díí jį́, níigo t'áá íídą́ą́' kóníigo yee haadzíí' yę́ęgi át'éego David yinahjį' yee hanáánáádzíi'go ání, Díí jį́ Diyin God biinéé' dadoohts'a'go t'áadoo nihijéí dantł'izí.
Jáshowa éí Ízrel dine'é háá'áyį́į́h Diyin God yee hooł'a'ígíí biih jíí'eezhgo t'áá nízaadgóó hodíína'go da'oodlánígíí háá'áyį́į́h yiih dahidookahii ashja náá'oodlíiłii doo yá yeiníst'įįd da doo nít'éé'.
Éí bąą Diyin God ba'áłchíní háá'áyį́į́h t'ahdii bá hólǫ́.
Háálá t'áá háiida háá'áyį́į́h Diyin God yee hooł'a'ígíí biih jííyáago Diyin God binaanish ałtso áyiilaago hanáályį́'ígi át'éego t'áá hó hanaanish ááhozhdoot'įįłgo háázhdoolyįh.
Áko haa'íshą' éí háá'áyį́į́h biih dahidiikahgi t'áá awołí bee ádeiit'į́į doo, ła' doo ak'eh dahół'į́į́góó biniinaa ch'ééh ádáát'įįd yę́ęgi át'éego éí dooda.
Háálá Diyin God bizaad éí hiná, áádóó bidziilgo naalnish. Diltłish ałts'ą́ąjį' deeníinii bilááh át'éego deeníigo ha'áni' índa hwii' sizíinii ałts'áyiinííł, ahadadit'ą́ índa awol nidi ałts'áyiinííł. Hajéí bii' nitsáhákees índa íiznízinii há neiłkaah.
Áko Diyin God ádayiilaii doo ła' bits'ąą nídót'įįh át'ée da, nidi binááł t'áá ałtsoní t'áadoo bahat'aadí índa t'áá ííshjání danilį́. T'áá bí t'éí bich'į' niha'át'e' t'áá ałtso bee ádaa nidahodiilnih.
Jó áko, Jesus éí Diyin God biYe' ayóó át'éii nihá aláahgo náá'iiłniihii nilíinii yá'ąąshgóó anáádzá. Éí bąą haa'íshą' nihe'oodlą' bee ádee hadiidzí'ígíí yéego bee ádaniit'ée doo.
Nihá aláahgo náá'iiłniihii doo danihidziilígíí bąą nihaa a'ááh dínóozįįłgi yíneel'ą́. Ts'ídá t'áá ałtsojį' t'áá nihígi át'éego nabíhodi'neestą́ą́', nidi doo bąąhági ádzaa da.
Éí bąą haa'íshą' t'áadoo dasiiti'í Diyin God bibikáá'dóó nahat'áii bit'ááh dahidiikah. Áadi Diyin God bibee ajooba' hólǫ́. Áadi nihaa a'ááh hodínóodzįįł, áádóó nihide ánídahoot'įįhgo Diyin God nihaa jooba'go nihíká análwo' doo.
Aláahgo nááda'iiłniihii t'ááłá'í nítínígo diné bitahdę́ę́' Diyin God náhwiizláá'. Éí bąąhági át'éii bee ádił ni'iilzííh biniyé aa dahalyéii índa náádahaniihii Diyin God bich'į' náádajiiłniih. Éí diné bá náádajiiłniih.
Diné doo hózhǫ́ bił éédahózinii índa doo ákwii ádaat'éii hoł baa hojoobá'ígo binjilnishgo hoł bééhózin, háálá t'áá hó ałdó' doo hadziil da.
Doo hadziil daígíí biniinaa diné bibąąhági ádaat'éii biniyé bá náá'jiiłniihígi át'éego t'áá hó ałdó' habąąhági át'éii biniyé náázh'diyoołnihgo haz'ą́.
Diné ła'da náá'iiłniihii jidooleełgo doo t'áá hó ádá nizhdee'aah da, nidi Diyin God t'áá Éran yíká ádííniid yę́ęgi át'éego háká ádííniidgo t'éiyá aláahgo náá'iiłniihii jidooleeł.
T'áá ákót'éego ałdó' Christ aláahgo náá'iiłniihii ábidi'doolnííł biniyé doo t'áá bí ayóó át'éego í'diilyaa da, nidi Diyin God kóbidííniidgo nibiníłtį́, ShiYe' nílį́, díí jį́ nishchíinii sélį́į́'.
Łahgo ałdó' ánáádí'ní, Melkízedek náá'iiłniihii nilíinii bik'ehgo hool'áágóó náá'iiłniihii nílį́.
Nahasdzáán bikáa'gi Jesus hiná yę́ędą́ą́' Diyin God éí Jesus dadootsaałígíí bits'ą́ąjį' yisdábidoołtéełgo yíneel'áanii yich'į' yéego áníigo áádóó binák'eeshto' náálį́įgo sodoolzin índa ná'ooskan, áko yidísinígíí bąą Diyin God bidiizts'ą́ą́'.
Azhą́ Diyin God biYe' nilį́į nidi ti'hooznii'ígíí bee ak'eh hól'į́ yíhooł'ą́ą́'.
Éí bee ałtso ła'yilyaago, bik'eh dahół'íinii t'áá ałtso bá hool'áágóó yisdá'iildééh yinaayáii silį́į́'.
Melkízedek náá'iiłniihii nilíinii bik'ehgo aláahgo náá'iiłniihii jílį́, Diyin God hodííniid.
Díí lą'ígóó bee nihił dahodiilnih nidi doo da'doohts'a' da dasoolį́'ígíí biniinaa hazhó'ó baa dahodiilnihígi nantł'a.
K'ad na'nitiní danohłį́į dooleeł nít'é'ígi, jó, nihída Diyin God bina'nitin bee dadeezt'i'ii ła'da yee nináádanihinitin dooleeł góne' anánoodee', áłchíní abe' yidláanii nidahonohłin nídasoohdlį́į́', ch'iyáán daniłdzilii deiyánígi doo ádanoht'ée da.
T'ááłá'í jinítínígo abe' jidláanii éí ts'ídá t'áá ákogi é'ét'é bee na'nitin doo jiichįįh da, háálá éí t'ahdii awéé' jílį́.
Nidi ch'iyáán daniłdzilii éí nidahineesáanii bá át'é, jó, éí háidísh yá'át'ééh índa háidísh doo yá'át'éeh daígíí bił béédahózin doo biniyé yaa nitsídaakeesii na'íhonitaah yee yídahooł'ą́ą́'.
Éí bąą haa'íshą' Christ bína'niltinígíí átsé bee nidanihidi'neestą́'ígíí doo éí t'éiyá bee nida'ahiniitin da dooleeł, nidi diyin k'ehgo nidíníilzéełii bich'į' náás yiikah doo. Kin bitł'ááh nástł'inii hanáájítł'inígíí nahalingo átsé bee nidanihidi'neestą́'ígíí bee ninááda'ahiniitingo éí dooda. Átsé bee nidanihidi'neestą́'ígíí éí díí: t'áadoo biniyéhígóó baa nidasiikaii łahgo át'éego bąąh tsíńdahiikeesgo Diyin God deiniidlą́ągo,
áádóó díí bee na'nitinii: tó bee alzį́į́h, índa ak'i dah adinííh, áádóó aninéédę́ę́' náá'diijeeh, índa hool'áágóó até'él'į́.
Haa'íyee' Diyin God niha'di'ní'ą́ą́ ládą́ą́' náás náánéiikah doo.
Diné ła' hane' yá'át'éehii bee hoł ch'ídadeezdláád; yá'ąąshdę́ę́' bee ak'ihojidlíii bee hak'idahodzisdli'; Níłch'i Diyinii bibee adziilii łahjį' hwee dahazlį́į́';
Diyin God bizaad éí yá'át'éehii át'é dazniizį́į́', áádóó łahgo náhodeesdzáago bee adziil dooleełígíí ła' hoł béédahoozin.
Éí t'ą́ą́' anídahizneezdee'go łahgo át'éego tsínáhodookosjį' ánáhodi'yoot'ishgi ts'ídá doo bohónéedzą́ą da, háálá t'áá hó hániik'eh tsin ałnáoszid bikáa'jį' Diyin God biYe' bił anááda'dziskaal nahalingo bee baa nináájíkai, índa t'áá ííshjání nilį́įgo t'óó baa yáhásinígi ánáádajííł'įįd.
Kéyahgi t'áá ahą́ą́h nááháłtį́įhgo tó łeeh sinitséedii, áádóó nanise' chodao'íinii yindaalnishii bá hááhinoot'į́įłii éí bá Diyin God yik'ijidlíi łeh.
Nidi bikáa'gi hosh índa ch'il deeníní hanoot'ą́ągo, éí doo ílį́į́góó baa nitsáhákees, índa doolchxǫǫłgo bá ha'doodzihgi bich'į' hoolzhish, áko t'óó kǫ' bee adidoolk'ą́ą́ł.
Nidi ayóó'ádanihíínísh'níinii, azhą́ kót'éego nihich'į' ádadii'níi nidi, aají nihí nihił haz'ą́ą́jí t'áá aaníí yisdánáhisoohkaigo éí bee ak'ihojidlíii yee nihik'ijidlíigo nihił béédahózin, éí t'ah aláhígo yá'ádaat'ééh.
Háálá baa nidasoohkaígíí áádóó Diyin God bidiyį́į́' ayóó'ádeínóh'níigo bá nidasooł'a'ígíí, k'ad Diyin God t'áá ákogi é'éł'į́įgo t'ahdii bá nidaał'a'ígíí doo yaa yoonéeh da.
Áko t'ááłá'í nootínígo t'áá nihonít'i'jį' t'áá ákót'éego bídanoohdlį́į doo danihííníi'ní, áko bíká nihił chodahoo'íinii nihá bi'doolnííł.
T'áadoo ádadahodoohłáhí, nidi da'oosdląądgo hada'ólníigo Diyin God aidiní'áanii bíí' dadooleełígíí bida'oł'į́į le'.
Diyin God éí Éíbraham yich'į' haadzíí' yę́ędą́ą́' náánáła' yiláahdi át'éii biniit'aa ádee hadidoodzihígíí t'áá ádingo biniinaa t'áá bí ádee hadoodzíí',
kóníigo, Nik'ijishdlíigo éí t'áá íiyisí nik'ijishdlíi doo, áko k'ee'ąą nooht'į́įłgo éí nits'ą́ą́dóó t'áá íiyisí k'ee'ąą anoot'į́įłgo ándeeshłííł.
Áko Éíbraham nízaadgóó ha'joosniidgo Diyin God hach'į' yee ádee hadoodzíi'ii hwee hazlį́į́'.
T'áá háiida ádee hadidzihgo diné haláahdi át'éii biniit'aa ádee hadidzih łeh, ákót'éego doo ałgha'dit'ááh nááhódlǫ́ǫ da.
Diyin God binahat'a' doo łahgo ánáo'ne' át'éii yee haadzíi'ii hwee dahodooleełígíí ts'ídá t'áadoo naaki nilíní hoł béédahózingo áhodeeshłííł niizį́į'go ádee hadoodzíí'.
Áko naaki góne' haz'ą́ ts'ídá doo łahgo ánáo'ne' át'éii yee Diyin God doo biyooch'ííd wóle' át'ée da. Áko éí binahjį' nihí doo yá'át'éehii bik'ee Diyin God bich'į' adahiniichą́ą'ii yá'át'éehii nihidáahdi hólóonii bíká nihił chodahoo'íinii deidiiltsołgo yéego bee chánah daniidlį́į doo.
Tsinaa'eeł bee dah náhátł'óohii nahalingo éí bíká nihił chodahoo'íinii bee nihii' naazíinii daniłdzil. Aláahgo náá'iiłniihii dáádiníbaal bine'góó Diyin God hólǫ́ǫdi yah anádááh yę́ęgi át'éego nihí éí bíká nihił chodahoo'íinii Diyin God baa hiikai.
Jesus éí Diyin God hólǫ́ǫdi nihilą́ąjį' yah ííyá. Éí Melkízedek náá'iiłniihii nilį́ yę́ęgi át'éego hool'áágóó aláahgo náá'iiłniihii silį́į́'.
Melkízedek, éí Séílemgi aláahgo naat'áanii jílį́įgo, Diyin God Aláahgo Ayóó'át'éii bináá'iiłniihii jílį́. Éíbraham aláahgo naat'áanii danilíinii neistseedę́ę́' náádáałgo Melkízedek bidááh níyá áádóó bá sodoolzingo bik'ijisdli'.
Áko Éíbraham bi'ana'í danilį́į́ nít'ée'ii binaalye'é t'áá ałtso neeznáá daníjaa'ígíí éí t'ááłá'ígo shijaa' Melkízedek yeinínil. Melkízedek éí átséhé góne' bízhi' bik'ehgo ts'ídá t'áá ákogi é'ét'ééjí aláahgo naat'áanii nilį́ jiníigo ájíní, áádóó Séílem aláahgo yinanit'a'í nilį́įgo éí hózhǫ́ǫ́jí naat'áanii jiníigo ájíní.
Bizhé'é áádóó bimá éí t'áadoo ła' yééhósiní da, dabizhé'é yę́ę nidi t'áadoo ła' yééhósiní da, áádóó hojideezlį́į'gi índa nááho'diilyáhígíí nidi doo bééhózin da. Diyin God biYe' hool'áágóó náá'iiłniihii nahojílin.
Jó áko, dooládó' ayóó át'éii jílį́į da lágo baa nitsídaahkees! Éíbraham nihizhé'é nít'ée'ii éí bi'ana'í danilį́į́ nít'ée'ii binaalye'é neeznáá daníjaa'ígíí éí t'ááłá'ígo shijaa' Melkízedek baazhdiní'ą́.
Líívai dine'é ahoolchíiłii, náá'iiłniihii danilíinii éí diné bee dahólónígíí neeznáá daníjaa'ígíí éí t'ááłá'ígo shijaa' baa dahajáah doogo bee bá nahaz'ą́, éí bidine'é danilíinii ákódaadzaa, Éíbraham bits'ą́ą́dóó ahoolchíiłii nidi ákódaadzaa.
Azhą́ Melkízedek éí Líívai da'ahílchíhígíí doo bits'ą́ą́dóó jílį́į da nidi, Éíbraham éí t'áadoo le'é neeznáá daníjaa'ígíí éí t'ááłá'ígo shijaa' haidiní'ą́, áko Éíbraham éí Diyin God bich'į' haadzíi'go ádee hadoodzíi'ii bik'ijisdli'.
T'áadoo naaki nilíní aláahgo át'éii éí a'ohgo át'éii yik'ijidlíigo bééhózin.
Líívai dine'é ahoolchíiłii, éí t'áadoo le'é neeznáá daníjaa'ígíí éí t'ááłá'ígo shijaa' bich'į' nidahalyéhígíí éí danoonééł, nidi t'áá Diyin God bizaad bee ak'e'ashchíinii ánínígi át'éego Melkízedek éí hináanii nilį́įgo bich'į' na'iilyé.
Ła'da nidi kódidooniiłgo haz'ą́, éí t'áadoo le'é neeznáá daníjaa'ígíí éí t'ááłá'ígo shijaa' Líívai bich'į' nahalyéé nít'éé'. Azhą́ ákót'ée nidi Éíbraham biniit'aa Melkízedek yich'į' na'nílá.
Háálá Éíbraham éí Melkízedek bidááh níyáádą́ą́' Líívai t'ah doo hojileeh da nidi Éíbraham bits'ą́ą́dóó hozhdooleeł.
Líívai dine'é nááda'iiłniihii danilį́įgo Diyin God yee has'áanii Ízrel dine'é yeidiní'ą́. Líívai dine'é nááda'iiłniihii bee hadaałt'é yiidleełgo ha'át'íísh biniyé náá'iiłniihii ła' doo Éran át'éé nít'é'ígi át'éii, nidi Melkízedek át'éé nít'é'ígi át'éii hánáádeiit'į́į doo?
Háálá nááda'iiłniihii ła' nináhá'níiłgo bee haz'áanii ałdó' łahgo ádoonííł.
Jesus, baa yádeiilti'ígíí, doo Líívai dine'é bitahdóó jílį́į da, nidi náánáła' dine'é bitahdóó jílį́, áko éí dine'é bitahdóó ła' bikáá' náá'iiniihí si'ą́ągi t'áadoo náá'dziisnii' da.
Háálá nihiBóhólníihii t'áadoo bahat'aadí Júdah bits'ą́ą́dóó oochíiłii nilį́įgo bééhózin, áko éí dine'é danilínígíí bitahdóó náá'iiłniihii danilį́į dooleełgi Mózes t'áadoo yeiníst'įįd da.
Áko díidíígíí ts'ídá wózhǫ́ t'áadoo bahat'aadí nihileeh: Melkízedek náá'iiłniihii át'éé nít'é'ígi át'éii dzizlį́į́'.
Éí doo diné bibee haz'áanii bik'ehgo náá'iiłniihii dzizlį́į' da, nidi iiná doo óodįįh át'éii bibee adziilii bik'ehgo náá'iiłniihii dzizlį́į́'.
Háálá kót'éego baa hóóne', Melkízedek náá'iiłniihii nilíinii bik'ehgo hool'áágóó náá'iiłniihii nílį́.
Jó, átséédą́ą́' bee haz'áanii doo bidziil da áádóó doo choo'ínígíí biniinaa nahjį' kólyaa.
Bee haz'áanii t'áadoo ha'át'íhída hadaałt'éego áyiilaa da. Áko k'ad bee haz'áanii biláahgo át'éii bíká nihił chohoo'íinii yee nihá haadzíí'. Éí bee Diyin God baa hiikááh.
Diyin God ádee hadoodzíi'ii bee Jesus náá'iiłniihii nilį́įgo baa ákohwiiniidzį́į́'.
Nahdę́ę́' náá'iiłniihii danilį́į́ nít'ée'ii éí doo Diyin God yee ádee hadoodzíi'ii bee náá'iiłniihii dadzizlį́į' da. Nidi Diyin God éí ádee hadoodzí'ę́ę biniit'aa Jesus náá'iiłniihii dzizlį́į́'. Háálá áháłní, Bóhólníihii ádee hadoodzíí', áádóó doo łahgo át'éego tsíńdookos da, Melkízedek náá'iiłniihii nilį́į́ nít'ée'ii bik'ehgo hool'áágóó náá'iiłniihii nílį́, bi'doo'niid.
Áko éí biniyé Jesus biniit'aa bee aha'deet'áanii aláahgo át'éii nihá ályaa.
Nahdę́ę́' nááda'iiłniihii t'áá aaníí t'óó adahayóí nít'éé', háálá daninéego biniinaa binaanish doo t'áá náás deít'éeh da nít'éé'.
Nidi Jesus t'éiyá t'áá áłahjį' náá'iiłniihii jílį́, háálá t'áadoo ła' hatsásk'ehjį' ooya'ígóó jiináago ahool'á.
Éí bąą hó hwee Diyin God yaa hakáhígíí t'áá nihonít'i'jį' yisdájiiníiłgo bízhneel'ą́, háálá bá na'ak'íyájíłti' doo biniyé t'áá áłahjį' jiiná.
Jesus éí aláahgo náá'iiłniihii nilį́įgo nihá yá'át'ééh. Éí diyin, áádóó doo bik'íhát'áah da, bąąhági át'éii bąąh ádin, bąąhági ádaaníiłii bits'áltį́, áádóó aghánáhóó'áadi dah bidi'neesdá.
Jesus éí nahdę́ę́' aláahgo nááda'iiłniihii ádaat'į́ yę́ęgi át'éego t'áadoo ádzaa da. Nahdę́ę́' aláahgo nááda'iiłniihii t'áá ákwíí jį́ bibąąhági ádaat'éii biniyé nááda'iiłniih nít'éé', áádóó índa diné ałdó' bibąąhági ádaat'éii biniyé nááda'iiłniih nít'éé'. Nidi Jesus t'áá bí náá'ádiisnii' yę́ędą́ą́' t'ááłáhídiígíí ałtso náá'ádiisnii'.
Aláahgo nááda'iiłniihii doo t'áá ákwii ádaat'éii bee haz'áanii bik'ehgo ninábidi'nił nít'éé', nidi éí bee haz'áanii bikéé'dóó Diyin God saad yee ádee hadoodzíi'ii bik'ehgo biYe' aláahgo náá'iiłniihii nilį́į doogo niiníłtį́. Éí hool'áágóó t'áá sahdii ats'áyiiníłtį́.
Ádadii'nínígíí díí ááhyiłní: aláahgo náá'iiłniihii ákót'éii, yá'ąąshdi Ayóó'ájít'éii bikáá'dóó hojoo'áałii honish'náájí dah sidáii nihá aláahgo náá'iiłniihii nilį́.
Ts'ídá aláahgo hodiyingo haz'ą́ągi éí níbaal bii' hodílzinii t'áá aaníinii, éí diné doo niiní'áanii nidi Bóhólníihii niiní'ánígíí biyi' góne' naal'a'í nilį́.
Aláahgo nááda'iiłniihii t'ááłá'í nítínígo t'áadoo le'é náádahaniihii índa naatseedgo náádahaniihii náádayiiłniih doo biniyé nidabidii'nííł nít'éé'; t'áá éigi át'éego Jesus, nihá aláahgo náá'iiłniihii, néidiyoołnihii ałdó' bee hólǫ́.
Nahasdzáán bikáa'gi t'ah naagháago doo náá'iiłniihii nilį́į da doo, háálá bee haz'áanii bik'ehgo nááda'iiłniihii aa dahalyéii náádayiiłniihii dahólǫ́.
Éí yindaal'a'go yá'ąąshdi hodiyingo haz'ą́ągi na'al'a'ígíí bida'jił'į́ índa bichaha'oh dajílį́ nahalingo bindajil'a'. Mózes níbaal bii' hodílzinii áyi'niilaa yę́ędą́ą́' Diyin God kóníigo nabineeztą́ą́', Díí t'áá ałtso bik'ehgo ádadíílíłígíí dziłghą́ą'di nich'į' ííshjání áshłaaígíí ts'ídá t'áá éí bik'ehgo baa honíyą́ągo ádadíílííł.
Nidi naanish Christ baa deet'ánígíí éí ałk'idą́ą́' nidajil'a'ii hanaanish biláahgo yá'át'éehii át'é, éí bił ałk'ehgo Christ biniit'aa Diyin God éí diné yił yee aha'deet'áanii éí ałk'idą́ą́' bee aha'deet'áanii biláahgo yá'át'éehii át'é, háálá éí Diyin God t'ah aláhígo yá'át'éehgo yee nihwiiz'áanii bee hadilyaa.
Átséédą́ą́' bee aha'deet'áanii t'áadoo bee bik'íhót'ahígóogo doo bee aha'náádeet'ą́ą da doo nít'éé'.
Nidi Diyin God éí diné ba'át'e' yik'ee doo bił hóózhǫǫdgóó ání: Jó'akon, Ízrel dine'é índa Júdah dine'é bee aha'deet'ą́ ániidíígíí bee bił ahadadi'deesht'áałii baa hodoolzhishígíí bich'į' yoołkááł, ní Bóhólníihii.
Ííjip kéyahdóó dah hodii'eezh bijį́į́dą́ą́' dahazhé'é yę́ę bił ahadadi'nisht'áanii doo bił aheełt'ée da dooleeł. Háálá éí shibee aha'deet'áanii doo bida'jiilaa da, éí bąą t'óó hats'ą́ąjį' kósdzaa, ní Bóhólníihii.
Éí yoołkáłígíí adayiiską́ą́dóó bik'ijį' díí bee aha'deet'ą́ nilíinii Ízrel dine'é bee bił ahadadi'deesht'ááł, ní Bóhólníihii: Bee hoséł'áanii bintsíkees biih dadeeshłééł áádóó dabijéí biyi'di bee bik'eda'deeshchííł. BiDiyin God nishłį́į doo, áádóó bí shidine'é danilį́į doo.
Áko diné t'ááłá'í nítínígo yił kéédahat'íinii, áádóó bik'is danilíinii éí, Bóhólníihii bééhonísįįh, doo deiłníi da doo. Háálá a'ohgo ádaat'éédóó ayóó ádaat'éejį' t'áá ałtso shéédahósin doo.
Doo ákwii ádáát'įįdii baa a'ááh dínéesįįł, áádóó bibąąhági ádaat'éii índa bee haz'áanii doo yik'eh ádáát'įįdii ts'ídá doo bénáshniih da doo.
Diyin God, Bee aha'deet'ą́ ániidíígíí, níigo átsé nít'é'ígíí doo ílį́į da silį́į́', níigo ání. Jó, ha'át'íhída doo ílį́į da silį́į'go yíighah ałeehii éí k'adę́ę doo bééhoozįįh da łeh.
Átséédą́ą́' bee aha'deet'áanii éí bik'eh hoogáałii hólǫ́ǫgo Diyin God bich'į' nahadláá nít'éé', áádóó nahasdzáán bikáa'gi Diyin God bich'į' nahadláago bił haz'ą́ą́ nít'éé'.
Níbaal bii' hodílzinii niit'ą́, áłtsé góne' haz'ánígíí éí hodiyingo haz'ą́ hoolyé. Ákóne' bee hool'iní bá yadaa'áhígíí, índa bikáá' adání, áádóó Diyin God bich'į' bááh nááhániihii bikáa'gi sinil.
Naaki góne' dáádiníbaalígíí bine'dę́ę́' ła' nááház'ą́, éí ts'ídá aláahgo hodiyingo haz'ą́ hoolyé.
Ákóne' bikáá' náá'iiniihí óola bik'ésti'go si'ą́, éí bikáa'gi tsin bijeeh dilidgo łikání halchinii nídídli', áádóó tsits'aa' dílzinii óola t'áá át'éé nít'éé' bik'ésti'go ałdó' si'ą́, éí biyi' góne' óola ásaa' éí bááh mána wolyéii bee siką́ągo bii' siką́, áádóó Éran bigish ch'il nahalingo bílátah da'iichiihii ałdó' bii' sitą́, índa bee aha'deet'áanii bee tsé bik'e'ashchį́įgo ałdó' bii' sinil.
Tsits'aa' dílzinii bikáa'gi diyingo naal'a'í be'elyaii naakigo bits'ádi'nílíidii, chérabim wolyéii, éí Diyin God aa a'ááh nízinii bił haz'ání bik'ijį' bit'a' dah yoołbałgo dah sizį́. Nidi díí doo t'áá át'éegi baa hojólne' át'ée da.
Éidíígíí ákót'éego hasht'edaalyaago níbaal bii' hodílzinii átsé haz'ą́ą́ góne' nááda'iiłniihii Diyin God yá nidaalnish yiniyé t'áá ahą́ą́h yah anídaakah nít'éé';
ts'ídá aláahgo hodiyingo haz'ą́ą́ góne' aláahgo náá'iiłniihii t'éí t'ááłá'í nináháháahgo t'ááłáhídi yah anádááh nít'éé'. Éí dił ádá néidiyoołnihii índa diné doo ádaa ákodanidzingóó bąąhági át'éii yaa nidaaskai yá néidiyoołnihii yah anéíkááh nít'éé'. Dił t'áágééd doo yah anádáah da.
Éí ákódaat'éhígíí bits'ą́ą́dóó Níłch'i Diyinii yee nanihinitingo níbaal bii' hodílzinii átséhígíí t'ahdii si'ą́ągo ts'ídá aláahgo hodiyingo haz'ánígíí t'ah doo ąą álnéeh da nít'éé' lá.
Díí hoolzhishígíí biyi' éí t'óó bee éé'deetįįhii át'é. Kót'éego ááhyiłní: t'áadoo le'é náádahaniihii índa naatseedgo náádahaniihii náádahidoonihígíí éí nahojiłáii habąąhági át'éii bee hats'ą́ąjį' silį́į'go baa ákozdínóozįįłgi doo bízhneel'ą́ą da.
Háálá éí daadáanii índa daadláanii áádóó nahadláago táá'ágis ádaat'éii t'éiyá bídéét'i'. Éí ats'íís bá bik'eh hoogáałii ádaat'é. Éí Diyin God t'áá ałtsoní hasht'ééyiidlaajį' t'éiyá ílį́įgo nihoolzhiizh.
Nidi Christ éí yá'ádaat'éehii hazlį́į'ii yiniyé aláahgo náá'iiłniihii nilį́įgo níyáago hodiyingo haz'áanii aláahgo át'éii áádóó wózhǫ́ hadaałt'éii biyi'di naal'a'. Éí haz'ą́ągi doo yílá bee ályaa da, díí nahasdzáán ályaago si'ánígíí doo bídéét'i' da.
Éí biyi'di náwóne'édi ts'ídá aláahgo hodiyingo haz'ą́ąjį' Christ t'áá bí t'ááłáhídiígíí ałtso ła'yiyiilaago yah ííyá, tł'ízí índa béégashii yáázh bidił doo nááyiisnii' da, nidi t'áá bí bidił nihá nááyiisnii'go hool'áágóó yisdánihíínil.
Diné éí nichxǫ́'íii yee ádąąh nidahwiil'aahii dóola bidił, doodaii' tł'ízí bidił, doodaii' béégashii yáázh seesyį́įgo díílidgo bit'eesh taah yiką́ągo ak'éltahgo éí bee nichxǫ́'íii hats'ą́ąjį' kónáálnííł nít'ée'go,
t'ah yówehígo át'éego Christ t'áá bí bidił yee ła'yiyiilaago éí ts'ídá hadaałt'éii nilį́įgo Níłch'i Diyinii doo niit'éehii biniit'aa Diyin God yich'į' náá'ádiisnii'. Áko Diyin God hináanii bá nidaał'a' dooleeł biniyé t'áadoo biniyéhígóó baa naahkai nít'ée'ii bits'ąą t'áá bí bidił yee nihíni' hasht'ééyoodlíił doo.
Éí bąą Christ t'áá hó bee aha'deet'ą́ ániidíii binjiyáii jílį́. Áko Diyin God bíí' dazhdooleełgo háká ádííniidígíí éí hool'áágóó ak'idahojidlíi dooleełii Diyin God yee nihoní'áanii bee hak'idahojidlíi doo. Háálá átséédą́ą́' bee aha'deet'áanii bida'jił'į́į́ nít'ée'ii doo bida'jił'į́į́góó bąą Christ daaztsánígíí yee yisdáhóónil.
T'áadoo le'é bąąh áhodoodįįłii háí bíí' dooleełii bá bééhózingo ál'įįhgo dadziztsánígíí bééhoozįįhgo índa ła'da baa dit'ááh.
Jó, t'ahdii jiináago éí t'ah doo ła'da baa deet'aah da łeh, dadziztsą́ą́dóó bik'ijį' índa ła'da baa dit'ááh.
T'áá éigi át'éego átséédą́ą́' bee aha'deet'áanii bik'ehgo dił bee hahóóyá.
Mózes éí bee haz'áanii áníinii t'áá át'é diné t'áá ałtso yee yił hoolne'dóó bik'ijį' béégashii yáázh bidił índa tł'ízí bidił tó yił ałtah yiníziidgo néidiiką́, aghaałchxí'í índa ch'il hísap wolyéhígíí ałdó' néidiiłjoolgo Diyin God yee has'áanii bee ak'e'ashchínígíí índa diné t'áá ałtso éí yee yik'íístah
kóníigo, Díidí dił bee aha'deet'áanii át'éego bida'oł'į́į dooleełgo Diyin God nihá haadzíí'.
T'áá ákót'éego ałdó' níbaal bii' hodílzinii índa nahadláago chodao'íinii t'áá ałtso dił yik'íístah.
T'áá aaníí át'é, bee haz'áanii bik'ehgo k'asdą́ą́' t'áá ałtsoní dił bee doo yá'át'éehii nahgóó ádąąh kwíil'į́, áko dił t'áadoo deezna'gi bąąhági át'éii ts'ídá doo há yóó'adidoot'áał da.
Jó, áko nahasdzáán bikáa'gi dahólóonii díí náádahaniihii bee doo yá'át'éehii ąąh ádingo óolzingo t'áá ákónéehee bee haz'ą́ą́ nít'éé', éí yá'ąąshdi dahólóonii t'óó béé'ályaii át'é, nidi yá'ąąshdi dahólóonii éí t'ah aláhídi yá'át'éehgo náádahaniihii át'éego óolzin.
Háálá hodiyingo haz'ą́ yílá bee ályaii, éí t'áá aaníinii t'óó béé'ályaago haz'ą́ą́ góne', Christ doo yah ííyáa da. Nidi Diyin God yidááhdóó nihá yidoozįįł biniyé Christ yá'ąąshjį' yah ííyá.
T'áá nináháhááh bik'eh aláahgo náá'iiłniihii éí hodiyingo haz'ą́ą́ góne' doo t'áá bí bidił néidiyoołnih biniyé yah anádáah da nít'éé', nidi Christ éí doo łą́ądi náá'ádiisnii' da.
Łą́ądi náá'ádiisnii'go éí nahasdzáán ályaadóó wóshdę́ę́' łą́ądi ti'náhoosnii' doo nít'éé'. Nidi k'ad, nihoogháahjį' hoolzhishgo ts'ídá t'ááłáhídiígíí bąąhági át'éii t'áá át'é nahjį' nididoot'ááł biniyé t'áá bí náá'ádiisnii'.
Áko nihokáá' dine'é t'ááłáhídi dazdootsaałgo bee há haz'ą́, áádóó bik'ijį' Diyin God há nihodoo'ááł.
T'áá ákót'éego ałdó' t'óó ahojíyóí Diyin God bich'į' ádił nida'jiiszíi'ii há yóó'iididoo'ááł biniyé t'ááłáhídi Christ náá'ádiisnii'. Áádóó naakidi aleeh góne' náádoodááł. Éí diné ádił nida'iisíi'ii doo yiniyé náánádáah da, nidi t'áá íiyisí nidabólíigo biba' ádaat'éii yisdá'iildééh ałtso yá ła'yidoolííł yiniyé náádoodááł.
Bee haz'áanii éí yá'át'éehii hodooleełígíí doo bił aheełt'ée da, nidi t'óó bichaha'oh át'é. Éí biniinaa Diyin God yich'į' nidahałáa dooleełgo bikáá' náá'iiniihí yich'į' deíkáhígíí t'áá nináháhááh bik'eh t'áá áłahjį' t'ááłáhígi át'éego náádayiiłniihígíí binahjį' bee haz'áanii ts'ídá doo hadaałt'é ádabidoolíił da.
Jó, náádayiiłniihígíí hadaałt'é ádabiilaago éí ádił nida'iiszíi'ii doo binááda'diił'áa da doo nít'éé', áko náádayiiłniih nít'ée'ii ts'ídá doo náádayiiłniih da doo nít'éé'.
Nidi t'áá nináháhááh bik'eh díí náádahaniihii éí ádił nida'iiszíi'ii t'óó yéédabiyiiłníihii át'é.
Háálá dóola bidił, doodaii' tł'ízí bidił éí bąąhági át'éii doo ąąh tááyógis át'ée da.
Ákót'é bąą nahasdzáán bikáa'jį' Christ yigááł yę́ędą́ą́' Diyin God ííłní: Naaztseedgo nááhániihii índa t'áadoo le'é náádahaniihii náádayiiłniihígíí doo nínízin da, nidi shits'íís hodooleełgo shá hasht'einilaa.
Didlidgo náádahaniihii índa bąąhági át'éii biniyé náádahaniihii náádayiiłniihígíí doo baa nił hóózhǫǫd da.
Áko ádííniid, Diyin God nílíinii, jó'akon, t'áá naaltsoos biyi' shee bee ak'e'ashchį́įgo bee si'ánígi át'éego, íinínízinii baa nideeshaał biniyé níyá.
Átsé kót'éego yee haadzíí', Naaztseedgo nááhániihii áádóó t'áadoo le'é náádahaniihii, áádóó didlidgo náádahaniihii índa bąąhági át'éii biniyé náádahaniihii náádayiiłniihígíí éí doo ninizį́į' da, doo baa nił hóózhǫǫd da. Éidíígíí bee haz'áanii bik'ehgo náádahaniihii ádaat'ée nidi ání.
Áádóó kót'éego yee hanáánáádzíí', Jó'akon, Diyin God íinínízinii baa nideeshaał biniyé níyá. Áko Diyin God átséédą́ą́' náádahaniih nít'ée'ii nahjį' kóyiilaago éí náádahaniihii bitsásk'ehgi Christ nááhaaznii'.
Áko éí Diyin God íinízinii bik'ehgo t'ááłáhídiígíí ałtso ła'yiyiilaago Jesus Christ t'áá bí bits'íís nááyiisnii'ígíí bee dadiniigingo ádanihi'diilyaa.
Nááda'iiłniihii t'ááłá'í nítínígo t'áá ákwíí jį́ náádahaniihii t'ááłáhígi át'éego náádayiiłniihgo binaanish danilį́įgo yich'į' naazį́, nidi éí ádił ni'iidzííh doo nahjį' kwíyólééh át'ée da.
Nidi Christ t'ááłáhídi náá'ádiisnii'ígíí éí ádił ni'iidzííh biniyé hool'áágóó náá'ádiisnii', áádóó índa Diyin God binish'náájígo dah neezdá.
Áko Diyin God éí hweda'ana'í bik'i jidées'eezgo áhoolaajį' nijólí.
Jó, t'ááłáhídi náá'ázdiisnii'ii bee diné dadiyingo ádajiilaaígíí éí hool'áágóó doo bee bich'į' anáhóót'i'góó ájiilaa.
Áádóó Níłch'i Diyinii t'áá bí ałdó' kót'éego nihił halne'. Áłtsé ání:
Éí yoołkáłígíí adayiiską́ą́dóó bik'ijį' díí bee aha'deet'ą́ nilíinii Ízrel dine'é bee bił ahadi'deesht'ááł, ní Bóhólníihii: Bee hoséł'áanii dabijéí biih dadeeshłééł, áádóó bintsíkees biyi'di bee bik'eda'deeshchííł.
Áádóó índa ánáádí'ní, Bibąąhági ádaat'éii índa doo ákwii ádaadzaa yę́ę doo bénáshniih da doo.
Áko ádił nida'dziisdzí'ígíí t'áá íídą́ą́' há yóó'adoot'ą́ągo nínáá'iiniih dooleełígíí k'ad ádin.
Éí bąą shik'isóó, Jesus nihá daaztsą́ągo bidił deezna'ígíí bee ts'ídá aláahgo hodiyingo haz'ą́ą́ góne' t'áadoo dasiiti'í yah adahidiikahgo át'é.
Jó, t'áá bí bits'íís éí dáádiníbaal át'éego binákáá góne' yah ahóót'i' ániidíii índa hináanii nihá ąą áyiilaa.
Diyin God ba'áłchíní daniidlį́įgo Jesus éí ts'ídá aláahgo náá'iiłniihii nihá jílį́.
Áko ts'ídá t'áá aaníí ádii'níigo, áádóó t'áadoo naaki nilíní dahwiiniidlą́ągo, áádóó nihijéí tł'áahdi hadił bee nihibąąhági át'éii nihąąh ádingo bee ádaa ákodaniidzį́į'go, índa tó niłtólíii bee danihits'íís táádaasgizgo Diyin God baa dahidiikah.
Haa'íshą' she'oodlą' bee shił chohoo'į́ dadii'nínígíí yéego dayíníitą' doo, háálá Diyin God yee haadzí'ígíí yi'doolíiłgo baa dadzííníidlí.
Áádóó haa'íshą' ayóó'áda'ííníi'níigo índa naanish yá'át'éehii baa neiikaigo ałk'i nideiildzilgo ahídaniidlį́į doo.
Áłah néiidleehígíí ła' nidayiisííh, nidi haa'íshą' nihí t'áadoo nidahiilzíhí doo. Bóhólníihii nídoodááł beidoołkáłígíí koshídę́ę́' bich'į' hoolzhishgo baa ákodanoohsįįh, haa'íshą' hózhǫ́ yéego ahił yadahoniidlįįh doo.
Háálá t'áá aaníinii nihił béédahoozindóó bik'ijį' t'áá ákódeii'néehgo ádił ninááda'ayiilzíihgo, ádił nida'ayeelzí'ígíí biniyé nááhidoonihii doo ła' nááhódlǫ́ǫ da.
Nidi ánihwiit'aah báhádzidii, índa kǫ' báhádzidii éí Diyin God bits'ą́ą́jí dajílíinii ahodidoołk'ą́ąłgo hólóonii t'éí há nidawólní.
Diné éí bee haz'áanii Mózes baa deet'áanii doo yi'iił'įįhgóó diné naaki, doodaii' táa'da oo'íinii k'ehgo baa halnihgo, t'áadoo baa hojoobá'í la' hwiindziní bi'diilyééh.
Diné t'áá háiida Diyin God biYe' yádoosnihgo yik'i naagháii áádóó dił bee aha'deet'áanii bee diyingo ábi'diilyaii doo ílį́į́góó yaa nitsíkeesii índa Níłch'i Diyinii baa jooba'ii doo bił yílįįdii, éí diné t'áadoo asohodoobézhígóó bee atí'él'íinii bą́ą́h jílį́ ni!
Háálá, K'ééhodidoo'níłígíí éí bee shóhólnííh, shí k'éédideesh'nííł, jidííniidii hwéédahoniilzin. Náá'áłdó' ánáázhdí'ní, Bóhólníihii éí bidine'é yaa nídóot'įįł.
Diyin God hináanii bílák'ezhdootłishgi t'áá íiyisí bik'e'íyéé'!
Nahdę́ę́' nihił ch'ída'deezdláád yę́ędóó bik'ijį' até'él'į́ bik'ee ti'hoo'nííh bich'į' hada'íínółníigo yiníłkánígíí béédaałniih.
Íídą́ą́' łahda nihí dahoneedlį́įgo hasłą́ągi nihá ninádahadis índa atídanihi'dil'į́į́ nít'éé', áádóó łahda ákódabi'dil'íinii bił ahił danohdlį́įgo biniinaa ákódanihi'dil'į́į́ nít'éé'.
Awáalyaaí nishłį́įgo shaa a'ááh danoozį́į́', áádóó nihindaalye'é nihighadahaas'nil, nidi nihił dahózhǫ́ǫgo bidahishidoochid, háálá nihí éí wózhǫ́ yá'át'éehii índa doo nídínéeshii yá'ąąshdi nihee dahólǫ́ǫgo nihił béédahózin.
Éí bąą Diyin God baa dadzíínóhłíhígíí t'ááká bee nihąąh nidahókaad lágo, háálá éí ayóo ílį́įgo bik'é'azlá.
Diyin God íinízinii bik'ehgo ádaahdzaago nízaadgóó hada'íínółní, áko yee nihá haadzíi'ii nihíí' dadooleeł.
Háálá t'óó hodíína'go jígháahii jidoogááł, áádóó doo na'áhozdidoolził da.
Ts'ídá t'áá ákogi ájít'éii oodlą' bee jiináa doo, nidi ła' t'ą́ą́' anáátłizhgo éí doo bąą shił hózhǫ́ǫ da doo.
Nidi t'ą́ą́' anáhineezdee'go ádabi'disdįįdii doo bitahjí daniidlį́į da, nidi nihíyee' da'iiniidlą́ągo baa dadzííníidlíigo nihii' naazíinii yisdádoo'nił.
Ha'át'íida t'áádóo nídí hodooleełgo bíká hoł chohoo'į́įgo baa nitsídzíkeesii éí hwe'oodlą' wolyé, éí doo daat'íinii t'áá aaníí dahólǫ́ǫgo bééhózínígo ííł'į́.
Ałk'idą́ą́' hastóí yę́ę bida'oodlą' binahjį' Diyin God yá'át'éehgo bá hahaasdzíí'.
Hodeeyáadi Diyin God bizaad bik'ehgo yádiłhił biyi'di dahiníláii dahazlį́į́', áko k'ad deiit'íinii éí t'áá ádindę́ę́' ádaalyaago nihe'oodlą' bee bik'idadi'yiitįįh.
Éíbel bi'oodlą' bee Diyin God yich'į' nááyiisnii'ígíí éí Kéin nááyiisnii'ígíí t'ah biláhígi át'éego t'áá nídoolyéełgo nááyiisnii'. Éí bee Diyin God ts'ídá t'áá ákogi ájít'é, níigo yee há haadzíí', háálá Éíbel náádziisnii'ii Diyin God há bił yílįįd. Azhą́ dadziztsą́ą nidi hwe'oodlą' bee t'ahdii yájíłti'.
Íínak hwe'oodlą' bee éí doo dazdootsaał da biniyé dego aho'dooltį́. Áko t'áadoo nááho'diiltsą́ą da, háálá Diyin God nááhodiiłtį́. Háálá t'ah doo nááho'diilteeh yę́ędą́ą́' Diyin God yił hóshǫ́ ha'níigo há ha'oodzíí'.
T'áá háiida hwe'oodlą' t'áágééd éí Diyin God ts'ídá doo bił hojíshǫ́ǫ le' át'ée da. Háálá t'áá háiida Diyin God baa deeshááł jinízinígíí éí Diyin God hólǫ́ǫgo índa t'áá éí hádaat'íinii yik'ijidlí jinízingo ts'ídá joodlą́ą doo.
Nóah hwe'oodlą' bee éí ádahodooníiłii t'ah doo ádahanééhdą́ą́' Diyin God ho'níłnii', áko hozdósingo ha'áłchíní yisdádookah biniyé tsinaa'eeł hasht'ejiilaa. Ákót'éego nihokáá' dine'é bá nihozhní'ą́, áádóó t'áá ákogi át'éii hwe'oodlą' bee shójoost'e'.
Éíbraham hwe'oodlą' bee, Kéyah níí' dooleełii bich'į' dínááh, Diyin God hodííniid yę́ędą́ą́' bik'eh hojííł'įįd, áko jideeyáágóó doo hoł bééhózingóó dashdiiná.
Hwe'oodlą' bee kéyah haa deet'áanii t'ah doo hóó' yileeh da nidi bii'góó tázhdííná. Kéyah haa deet'áanii t'áá éí Áízak índa Jéíkab ałdó' bíí' dooleełgo baa deet'ą́. Ákwii níbaal bii' bił kéédahojit'į́į́ nít'éé'.
Háálá kin bitł'ááh nída'astł'ingo haal'áii t'áá éí Diyin God yinahaz'ą́ągo áyiilaii nijólíí nít'éé'.
Azhą́ Sarah hadzistihgo ni'iichííh hąąh nást'įįd nidi hwe'oodlą' bee azdí'nóoltsąął biniyé hadziilgo áho'diilyaa, [áádóó hwe'awéé' hazlį́į́'] háálá Diyin God yee nihoní'áanii yi'doolíiłgo baa ákozniizį́į́'.
Éí bąą diné t'ááłá'í sizínígíí éí hádą́ą́' shį́į́ daaztsą́ nahalin nidi bits'ą́ą́dóó ba'áłchíní náás da'ahideeshchį́, éí yádiłhił biyi'di sǫ' t'óó ahayóigi ánéelą́ą'go índa tónteel bibąąhgóó séí doo jóołta'ígi ánéelą́ą'go ba'áłchíní náás da'ahideeshchį́.
Éidíígíí t'áá ádzíłtso da'joosdląądgo Diyin God yee nihoní'áanii t'áadoo hwee dahaleehí dazneezná. Ákondi hwe'oodlą' bee hwee dahodooleełgo baa ákodazniizį́į'go baa hoł dahóózhǫǫd. Índa nihokáa'gi dé'éyóní áádóó, T'óó tádadinéehii daniidlį́, dajiníigo ádá hadadziisdzíí'.
Diné ákót'éego yádaałti'ii kéyah yikáa'gi kéédahat'į́į dooleełii t'áadoo bahat'aadí hádaat'į́.
Kéyah yits'ą́ą́dóó ch'íheeskaii t'áá yaa nitsídaakeesgo, éí yich'į' t'ą́ą́' nídoo'néełgi t'áá aaníí t'áá bá ashja'ósin nít'éé'.
Nidi kwe'é kót'é, kéyah t'ah aláhídi át'éii éí yá'ąąshdiígíí deinízin. Éí bąą Diyin God haDiyin God nilį́įgo bi'dójíigo éí doo yaa yánízin da, háálá éí t'áá áłdįįd kin haal'áago há hasht'eyiilaa.
Éíbraham hwe'oodlą' bee Diyin God hach'į' yee nihoní'áanii bik'ehgo hwe'oodlą' bééhodoozįįł biniyé haye' t'ááłá'í há yizhchínígíí Áízak náájiiłniihgo baa nízdiidzá.
Éí kót'éego bee ha'oodzíí', Áízak bits'ą́ą́dóó na'áłchíní náás ahoolchíiłii bíká ádahodoo'niid.
Jó, Éíbraham kwíinízingo biye' yaa nitsízkééz, Diyin God éí daneeznáanii nidi néididoołjahgo yíneel'ą́, nízin, áko daneeznáanii náábi'diiljé'ígi át'éego biye' da'aztsą́ą́dę́ę́' náábi'diilzá nahalingo bílák'e náátłizh.
Hwe'oodlą' bee Áízak éí Jéíkab índa Íísa náásgóó bik'ihozhdoodliił biniyé sozdoolzin.
Jéíkab są́ ho'niiłhį́įgo hagish ádíyashniil'áago hwe'oodlą' bee Jóseph biye'ké t'áá áłah bik'ihojidlíi doo biniyé t'áá ał'ąą bá sozdoolzin.
Jóseph t'ah doo daatsaahgóó bi'oodlą' bee Ízrel dine'é Ííjipdóó ch'éédoo'néełgi yee haadzíí', áádóó bits'íís yóó'ádoolníiłgi yíneineestą́ą́'.
Mózes yizhchį́ yę́ędą́ą́' bishchíinii bi'oodlą' bee táá' nídeezidjį' be'awéé' néidees'į́į́'. Háálá awéé' t'áá íiyisí nizhónígo yiyiiłtsą́, áádóó aláahgo naat'áanii yee has'áanii doo bik'ee bił yée' da.
Mózes tsíłkę́ę́h dzizlį́į'go hwe'oodlą' bee Féro bitsi' biyáázh ho'di'níi dooleełgi doo jiniizį́į' da.
Diyin God bidine'é doo ákǫ́ǫ́ ádabi'dil'ínígíí bitahjí jílį́į dooleełgo nizhdiní'ą́, Féro bighandi t'óó kónígháníjį' nidi bąąhági át'éii ił honeełniígíí éí doo yiniizį́į' da.
Christ biniinaa ódziih bik'ee ti'hoo'nííhjígo nizhdiní'ą́, éí Ííjipdóó naalye'é da'ílíinii biláahgo át'éego ílį́įgo baa tsízdeezkééz, háálá náasdi hwee hodooleełii bíká jidéez'į́į́'.
Mózes hwe'oodlą' bee aláahgo naat'áanii báháchį'ii doo bik'ee hoł yée' da, áko Diyin God doo yit'íinii joo'į́ nahalingo ha'jólníigo Ííjipdóó dashdiiyá.
Hwe'oodlą' bee atis'adeesdzá bee hozdeesá áádóó ch'é'étiingi tsin ałch'ishjí nihidii'áhígíí dił bik'íjíłtahgo bee nahodzisá. Alą́ąjį' nidahaazhchíinii neidoołtsiłii éí Ízrel dine'é biye'ké doo neidoołtsił da biniyé éí bee nahodzisá.
Ízrel dine'é bida'oodlą' bee t'áá hóółtseigóó ádaat'į́ nahalingo Tónteel Łichíí' wolyéego siyínígíí tsé'naajį' ha'naa niheezná, nidi Ííjip dine'é t'áá ákót'éego yídaneeztą́ą́' nít'éé' t'óó tó ábísdįįd.
Ízrel dine'é bida'oodlą' bee tsosts'id jį́ Jériko kin haal'á ditą́ągo binaa ahéé'ítł'inii binínájí'néehgo naa'ahineezkaad.
Réíhab, ałjiłnii nilíinii, bi'oodlą' bik'ehgo doo ak'eh dahół'íinii t'áadoo yitah daaztsą́ą da, háálá k'é nídzingo naalchi'í yah ayíí'eezh.
Ha'át'íishą' baa nááháshne' doo? Gídiyan, Bérak, Sámson, Jéfthah, David, Sámuel, áádóó Diyin God yá dahalne'ii baa anááho'niishne'go t'áá bi'oh i'doo'ááł.
Éí bida'oodlą' bee aláahgo naat'áanii bił nahaz'ą́ yik'eh dadeesdlį́į́', t'áá ákogi át'éego nidaashnish, yee nihwiiz'áanii bee dahazlį́į́', náshdóítsoh bitsiijį' daditł'ooígíí t'áadoo dabooldéel da,
kǫ' bits'áhonigahii t'áadoo adabideesk'ą́ą' da, tsiidétáán deeníinii nidi t'áadoo bídahidéé'náa' da, doo dabidziilii t'óó dabidziil daazlį́į́', anaa' náhoodleełgi ayóó át'éii daazlį́į́', índa da'ana'í bisiláo baa yóó'adahaazhjéé'.
Bida'oodlą' bee sáanii danilíinii bits'ą́ą́' ádaasdįįdii náádabi'diiljée'go baa nídahaas'nil. Náádaała' éí yá'ąąshdi iiná t'ah aláhígo yá'át'éehii bee dahinii'náa dooleełgo náádidiijah danízingo, níík'eh nihe'oodlą' bee nisiidzį́ danízingo biniinaa béédahididoochiłę́ę t'óó bił nidadziisghaal.
Ła' éí ánahat'i' áádóó ná'níltsxis, ła' béésh da'ahólzha'í bee dah dabi'diistł'ǫ́ǫgo awáalyaa góne' ti'dahooznii'.
Ła' bił nidadziisne', ła' ahádabidiishch'iizh, [ła' nabídahodi'neestą́ą́',] ła' diltłish bee nidaaztseed, ła' t'áá íiyisí badahojoobá'ígo bąą dibékágí índa tł'ízíkágí dabi'ée'go, atídabi'dil'į́įgo, doo ákǫ́ǫ́ ádabi'dil'į́į́góó tádadookai.
Nihokáá' dine'é éí kódabi'diilyaaígíí bił kéédahojit'į́įgo doo bą́ą́h da'jílį́į da! Dahalgaigóó áádóó daadziłgóó nidaakaigo tsé daa'áán góne' índa da'a'áán góne' kéédahat'į́į́ nít'éé'.
T'áá ádzíłtso hweda'oodlą' bee yá'át'éehgo hwéédahoozin. Nidi Diyin God yee nihoní'áanii t'áadoo hwíí' daazlį́į' da,
háálá Diyin God wónáasdi nihá yá'át'éehii yinahaz'ą́ągo bąą, éí t'áá nihídingo doo hadaałt'é ádahodi'doolníił da lá.
Jó, da'oo'íinii t'áadoo bee néelą́'ígóó nihinás'áhígíí biniinaa, haa'íshą' nihí nidanihiníłtł'aii áádóó t'áá ha'át'íhída haneetehee bee bąąhági ádeiit'į́įgo ánánihoodlíłígíí nahjį' kódadiilnííł. Áko haa'íshą' jáák'eh nihá hasht'ehoolyaaígi ts'ídá t'ááłáhígi ádeiit'į́įgo ha'ahóní bee deidiiltih.
Jesus nihe'oodlą' yinaayáii áádóó hasht'eyoolíiłii bich'į' dadíníit'į́į'go deidiiltih. Jesus éí bił hózhǫ́ǫ dooleełígíí biniyé yáhásin nilíinii doo yaa ná'áhodílt'į́į́góó tsin ałnáoszid bąąhjį' ha'ólníigo ti'hoo'nííh yik'óoyá, índa Diyin God bibikáá'dóó nahat'áii binish'náájígo dah neezdá.
Doo dadínóołnah da, índa doo nihąąh nidahodiyookałígíí biniyé Jesus baa nitsídaahkees. Éí bąąhági ádaaníiłii bináádiijahgo t'óó yich'į' ha'ólníí nít'éé'!
Bąąhági át'éii lá bich'į' nidaałdzil ni, nidi t'ah doo biniinaa nihidił dadinéeh da.
Azhé'é ba'áłchíní neinitinígi át'éego Diyin God nanihineeztą́ą'ii daats'í baa deisoonah. Shą́ą́', Diyin God kóní: Shiye' nílíinii, Bóhólníihii t'áá hashkée yína'niłtinii t'áadoo doo níníziní. Índa nándiiteehgo t'áadoo nąąh nááháka'í.
Háálá Bóhólníihii éí ayóó'áyó'níinii t'áá hashkée neinitin, áádóó t'ááłá'í nítínígo biye' nidahaleehii néiniłtsxis.
Azhé'é nilíinii t'áá hashkée ba'áłchíní neinitinígi át'éego Diyin God éí yínanihiniłtin, áko éí bich'į' hada'íínółní. Háí a'áłchíní shį́įshą' bizhé'é doo t'áá hashkée nabinitin da?
Azhé'é danilíinii biye'ké t'áá ałtso t'áá hashkée nideinitin, áko nihí Diyin God doo t'áá hashkée yínanihinitingóogo doo t'áá aaníí ba'áłchíní danohłį́į da, nidi t'óó wótashki'gi ádanoht'é.
Nihizhé'é danilíinii t'áá hashkée nidanihineeztą́ą́', áko nihił danilį́į́ nít'éé'. Ákót'é bąą níłch'i k'ehgo aTaa' nilíinii ts'ídá agháago bik'eh dahoniil'į́įgo iiná t'áá aaníinii nihee hólǫ́ǫ doo.
Nihizhé'é dajílíinii t'óó kónígháníjį' t'áá hó daznízinígi át'éego t'áá hashkéego nidanihizneeztą́ą́', nidi Diyin God diyingo yee át'éii bił ałts'ą́ą́' da'niilk'iiz doo biniyé t'áá bí t'éiyá nihá yá'át'éehii biniyé t'áá hashkée nanihinitin.
T'áá háiida t'áá hashkéego nahodi'nitinígíí bik'ee jishch'íi'go doo baa hoł hózhǫ́ǫ da łeh, nidi binahjį' óhojiił'ą́ą́' ládą́ą́', wónáasdi t'áá ákogi ájít'éego hoł hózhǫ́ǫgo jiináa doo.
Éí bąą nihigaan t'óó nihąąh nidahaaznilii áádóó nihigodta' doo daniłdzil da daazlį́į'ii bidziilgo ánídaahdle'!
Áádóó k'éhézdongo deínóhkáahgo áda'dołne', áko na'nilwodii doo t'óó tsé'édin ádooníił da, nidi yá'át'ééh nídadoodleeł.
Diné t'áá ałtso bił k'é da'ahidoh'níi dooleełígíí, áádóó diyingo dahinohnáa dooleełígíí bidadoołkaal. T'áá háiida doo ákójít'į́į́góó éí Bóhólníihii doo yizdoołtséeł da.
Áyąądą́ą́' diné t'áá háiida t'ááká Diyin God bibee ajooba' t'áadoo shóyoołt'eeh da lágo, baa dahonohsą́ą le', índa ayi' nahodik'ǫǫsh bihétł'óól nihich'į' hodiyółnáałgo nohłą́'í nihółchǫǫh lágo.
Ła'da na'ageh doo yee tsi'naagháa da dooleeł, doodaii' Íísa doo hodísin da yę́ęgi át'éego t'ááká doo ádá dahodíínółzin da yíila'. Jó, éí átsé yizhchíinii jílį́įgo bee hóhólníih dooleeł yę́ę t'ááłáhídi oodą́'ígíí bee haa nahaaznii'.
Áádóó bik'ijį' bee ak'ihojidlíii shíí' nídoodleeł jiniizį́į'go jichago bíká ájíít'įįd nidi, t'áadoo hwíí' silį́į' dago nihił béédahózin. Háálá łahgo ánízhdoodlíiłii doo bohónéedzą́ą da.
Ha'át'íhída ts'íseego baa ákohwiinidzinii doo baa dahisoohkai da. Ízrel dine'é Dził Sáínai wolyéii yiyaajį' eekai yę́ędą́ą́' dził kǫ' bił shizhóodgo áádóó łid bee chahałheeł, índa t'óó báhádzidgo níyol,
áádóó dilní ayóó íits'a'go diits'a', índa iinéé' diists'ą́ą'go éí bizaad doo yee hanáádoodzihgóó Ízrel dine'é nída'ookąąh,
háálá, Azhą́ naaldlooshii nidi dził yit'áahjį' iigháahgo bił nizdoolniił, níigo yee haadzíi'ii doo bídazhneel'ą́ą da.
Éí níl'į́įgo t'óó báhádzidígi át'éego bik'ee hóyée'go Mózes ání, T'áá íiyisí bik'ee shił yée'go shitah hoditłid.
Nidi nihí, Dził Záíyan wolyéii, áádóó Diyin God hináanii bikin haal'áii, éí yá'ąąshdi Jerúsalem hoolyéhígíí baa dahisoohkai. Áadi diyingo nidaal'a'í doo jóołta' ánéelą́ą' da.
Áádóó átsé nidahaazhchíinii yá'ąąshdi bízhi' ádaalyaago bił dahózhǫ́ǫgo áłah nilínígíí, áádóó Diyin God éí diné t'áá ałtso yaa nídóot'įįłii, índa diné ts'ídá t'áá ákogi ádaat'éii biníłch'i hadaałt'éii baa dahisoohkai.
Áádóó Jesus, bee aha'deet'áanii ániidíii yee ata' sizíinii, índa bidił ak'éstahii éí Éíbel bidił biláahdi át'éego ílį́įgo baa hane'ii baa dahisoohkai.
Nihich'į' yáłti'ii ts'ídá hazhó'ó deísínółts'ą́ą́'. Háálá nahasdzáán bikáa'gi Ízrel dine'é yich'į' yáłti' nít'ée'ii doo deiniizį́į́'góó bąą doo daadzíí'góogo, jó áko, nihí ałdó' yá'ąąshdę́ę́' nihich'į' yáłti'ii doo daniidzingóó éí t'ah yówehígo doo dadiidzih da!
Íídą́ą́' Diyin God haadzíi'go nahasdzáán nahaasnáá', nidi k'ad kóníigo nihoní'ą́, Náá'áłdó' ts'ídá t'ááłáhídi doo nahasdzáán t'éiyá da, nidi yádiłhił ałdó' nahideesh'náałgo dadeeshhał.
Díí saad, Ts'ídá t'áá náánáłáhídi, hodoo'niidígíí, jó, éí nahaasná'ígíí éí ádaalyaii t'éiyá nahjį' kódoolníiłgo ááhyiłní, doo hidólnááł ádaat'éhígíí t'éiyá t'áá dahólǫ́ǫ doo.
Éí bąą haa'íshą' aláahgo bee óhólníihgo bił haz'áanii niłdzilgo doo hizhdół'nááł át'éii nihee dahazlį́'ígíí baa ahééh daniidzin doo, áko haa'íshą' baa hasti'go dílzingo baa bił hózhǫ́ǫgo Diyin God bich'į' nidahwiidláa doo,
háálá nihiDiyin God éí kǫ' ó'oołdįįłígi át'éii nilį́.
Christ bee t'áá ła' haoojée'go ayóó'áda'ahíínóh'níi doo.
Dé'éyóní danilíinii nihaa nídaakahígíí bich'į' nihá ádahwiinít'į́'ígo nihił danilį́į dooleełígíí béédaałniih, háálá ła' ákódaat'į́įgo diyingo nidaal'a'í ádaat'į́įgo doo bił béédahózingóó yaa dajoozba'.
Awáalyaaí danilínígíí t'áá bił awáalyaaí danohłį́ nahalingo baa nitsídaahkees, áádóó ti'dahooníhígíí ałdó' bił ti'dahoohnííh nahalingo baa nitsídaahkees, háálá nihí ałdó' ats'íís bee dahinohná.
Bíni'dii t'áá ádzíłtso agééh hoł danilį́į le', áádóó ahé'áské dílzin le'. Na'ageh bee tsi'nidajikaii, índa dazh'diléii éí Diyin God há nihodiyoo'ááł.
Béeso t'áadoo bíchą́deídółni'go dahinohnání, áádóó nihee dahólónígíí nihił daasih le'. Háálá Diyin God ání, Ts'ídá doo nihik'i dínéeshchéeł da; ts'ídá doo yóó'anihidideesh'áał da.
Éí bąą t'áadoo yé'í ádadii'níi doo, Bóhólníihii shíká análwo'í nilį́, doo násdzid da doo! Dinéshą' haa dashizhdoolííł?
Diné nihá naazį́į́ nít'ée'ii béédaałniih. Éí Diyin God bizaad yee nihił dahoolne'. Haash yit'éego dahináá nít'éé' índa haash yit'éego nida'iisdįįd éí nabik'ítsídaałkees, áko bida'oodlą' yę́ę bida'oł'į́į le'.
Jesus Christ éí adą́ą́dą́ą́' áádóó díí jį́ índa hool'áágóó t'ááłáhígi áyéet'éego ahool'á.
Ał'ąą át'éego índa doo bééhózingóó na'nitin danilíinii t'áadoo yóó'adanihinii'áhí. Diyin God bee ajooba' hwe'oodlą' bitsxe'go áyiił'įįhjí yá'át'ééh, t'áadoo le'é daadą́ągo bee nida'nitinii t'áadoo yá'át'éehgo hodahideezyįįd da.
Jew dine'é yá nááda'iiłniihii níbaal bii' hodílzinii biyi' nidaal'a'ígíí éí bikáá' náá'iiniihí nihee hólónígíí bikáa'gi nááhaaznii'ii deidooyį́įłgo doo bee bá haz'ą́ą da.
Naaldlooshii dabidił éí aláahgo náá'iiłniihii ádił ni'iidzííhjí nááhániihii át'éego aláahgo hodiyingo haz'ą́ą́ góne' yah iikáah łeh, nidi dabitsį' níbaal haal'áhídóó bits'áhwiiní'ą́ądi dadidlid łeh.
Éí bąą Jesus ałdó' t'áá bí bidił yee diné dadiyingo áyoolíił doo biniyé Jerúsalem kin haal'áhígíí bits'áhwiiní'ą́ądi ti'hooznii'go daaztsą́.
Jesus baa yáhásingo nihá tibidi'yoosnii', áko nihí ałdó' baa yáhásingo bá ti'hwiidii'nihgo níbaal haal'áhídóó bits'áhwiiní'ą́ą́góó bich'į' deíníikáah doo.
Háálá kwe'é hool'áágóó kin haal'áii doo bii' kéédahwiit'į́į da, nidi hool'áágóó kin haal'áii bii' kéédahwiit'į́į dooleełígíí bíká dadéet'į́į́'.
Éí bąą haa'íshą' Jesus bee Diyin God baa dahwii'niihígíí t'áá áłahjį' bich'į' náádahiilniih doo. Bízhi' deíníijíigo bee bich'į' ahééh daniidzingo ádee hadahidiidziihii bineest'ą' át'é.
Yá'át'éehgo ádadoohníłígíí índa nihee dahólóonii náádaała' bił ałts'ą́ą́' da'nołk'iiz dooleełígíí baa dayoohnééh lágo, háálá ákójít'ínígíí éí nááhániihii Diyin God yaa bił hózhónígíí át'é.
Nihá aląąjį' naazíinii bik'eh dahonoł'į́ áádóó bídahwíínółnííh. Háálá éí nihii' naazíinii t'áá áłahjį' nihá yik'i hada'ídées'į́į'go yee nihindaalnishígíí Diyin God yee yił nídahalne'. Bik'eh dahonoł'į́įgo bił dahózhǫ́ǫgo nihindaalnishgo yá'át'ééh, doodaii' doo bik'eh dahonoł'į́į́góó éí yínííł danilį́įgo t'áadoo nihá nídoodleełí da.
Nihá sodadołzin. T'áá ákwii ádeiit'ínígíí baa ákodaniidzingo, t'áá ałtsojį' yá'át'éehgo dahinii'náa dooleełgo laanaa daniidzin.
T'áá tsį́įłgo Diyin God nihich'į' nihééshidooł'aałígíí bíká sodadołzin doogo baa nánihooshkąąh.
Diyin God, bits'ą́ą́dóó ach'į' hózhǫ́ náhásdlį́į'ii', éí nihiBóhólníihii Jesus daaztsą́ą́dę́ę́' néidiisá. Jesus, dibé yaa áhályáanii ayóó át'éii, bidił bee aha'deet'ą́ doo ninít'i'ii ályaa.
Diyin God íinízinii bik'ehgo ádaahníił doo biniyé hadaałt'é ánihidoolííł. Éí Jesus Christ biniit'aa nihii' naalnishgo bił hóshǫ́ǫ doo. Hool'áágóó ahóyéel'áágóó baa ha'niih doo. T'áá ákót'ée doo.
Shik'isóó, hada'íínółní, saad bee chánah ádanihishłe'ígíí deídóołts'įįłgo baa nánihooshkąąh, háálá t'áá áłts'íísígo nihich'į' ak'e'shéłchį́.
Nihik'is Timothy bá hóóshdlee'ígo béédoochidígíí nihił ch'ínísh'aah. Éí t'áá tsį́įłgo shaa níyáá ládą́ą́' akǫ́ǫ́ bił deesh'ashgo danihiidiiltsééł.
Nihá aląąjį' naazíinii t'áá ałtso áádóó Diyin God bidiyį́į́' t'áá ałtso shá k'é dabijiniih. Ítalidę́ę́' danilíinii k'é danihiłní.
T'áá ánółtso Diyin God bibee ajooba' yee nihik'ijidlíi doo. T'áá ákót'ée doo.
Shí James, Diyin God índa Bóhólníihii Jesus Christ yá naal'a'í nishłíinii, naakits'áadahgo Ízrel dine'é danohłíinii tadanihidi'nooskaadígíí nihich'į' naaltsoos áshłéehgo k'é nihidishní.
Shik'isóó danohłíinii, ał'ąą át'éego nanihídahodi'nitaahgo, baa hózhǫ́ǫgo baa nitsídaahkees,
háálá nihe'oodlą' nabídahonitaahígíí bee nízaadgóó ha'jólní áhooł'įįhgo nihił béédahózin.
Áko bíni'dii ha'ahóní nihinaalnishgo ałtso ła'yilééh, ákót'éego nihe'oodlą' bee ts'ídá t'áá ákóne' ádanoht'éego índa t'áadoo bee nihich'į' anáhóót'i'ígóó dahinohnáa doo.
Nihí ła' bee hódzáanii bídin nohłį́įgo Diyin God bíídóohkił, éí bił hadlee'go índa doo ak'íhá'ááhgóó t'áá ałtso aidii'aah, áko honohsą́ągo ánihidoolííł.
Nidi ts'ídá t'áadoo nihił naaki nilíní iinohdlą́ągo yídóohkił, áko doo nihił naanááyoł nidahonohłin da doo. Háálá hoł naaki nilínígíí níyol yááhoołgohgo tónteel yilk'oołígíí nahojílin.
Diné ákójít'éii éí t'áadoo le'é Bóhólníihii bits'ą́ą́dę́ę́' nídideeshłééł t'áadoo jiníziní nijigháa doo.
Diné naakigo nitsídzíkeesii éí t'áá ałtsojį' doo bééhózingóó nijighá.
Ak'is hojooba' át'éii bohónéedzą́ ábi'diilyaago yaa bił hózhǫ́ǫ le',
áádóó ak'is at'íinii bahojoobá'í ábi'diilyaago yaa bił hózhǫ́ǫ le', háálá ajit'íinii ch'ilátah hózhóón niiłnahígi át'éego ahwíidoołkááł.
Jó, hadoh bił háá'át'áahgo ch'il néízis, áádóó ch'ilátah hózhóonii ninádahinidah, áko doo t'áá nizhónígo ahool'áa da. T'áá éigi át'éego diné ajit'íinii t'áá joolnishgo ahwíidoołkááł.
Diné nabóhonitaahgo ha'ólnínígíí bik'ihojidlí, háálá na'íhonitaah bik'esdeesdlį́į'go bééhoozingo iináájí naat'á ch'ah Diyin God haididoo'ááł, éí Bóhólníihii ayóó'ádabó'níinii bíí' dooleełgo yee yich'į' haadzíí'.
Nahóhodi'nitaahgo, Diyin God nashínítaah, doo jiníi da, háálá Diyin God éí nichxǫ́'íii doo yee na'ínítaah da, áádóó t'áá bí diné doo ła' nayínítaah da.
Nidi diné t'ááłá'í jinítínígo nahóhodi'nitaahgo t'áá hó bidázhnoolníinii hodíní'ah áádóó nichxǫ́'íii yiih honi'ah.
Áko bąąhági át'éego adáhonooní i'niiltsąąhgo bąąhági át'éii yiłchííh, áádóó bąąhági át'éii niniséehgo aniné nádleeh.
Shik'isóó ayóó'ánihósh'níinii, nihida'dódleeh lágo.
Yá'ádaat'éehii índa ts'ídá t'áá ákóne' ádaat'éii t'áá ałtso yá'ąąshdę́ę́' aTaa' bee da'di'nídíín áyiilaii bits'ą́ą́dę́ę́' nihaa hidit'aah. Diyin God doo łahgo óonééh át'ée da, doo chaha'oh náhoodleełígi át'ée da.
T'áá bí íinízingo hane' t'áá aaníinii bee nínáádanihi'dizhchį́, jó, nihí alą́ąjį' ba'áłchíní nídasiidlį́į́'.
Éí bąą, shik'isóó ayóó'ánihósh'níinii, diné t'ááłá'í jinítínígo hazhó'ó ajíists'ą́ą' doo, nidi tąądee háádziidziih doo, tąądee hánáháchįįh doo.
Háálá Diyin God ts'ídá t'áá ákogi át'éego yinaha'áhígíí éí diné bi'áháchį' doo yee ła'yidoolíił da.
Éí bąą badaa'ihii índa bąąhági át'éego nitsáhákees k'ee'ąą dadínées'ąądii t'áá ałtso yóó'adahidoh'aah áádóó a'ohgo áda'díínółzingo Diyin God bizaad ayi'di k'ididoolyéełii nídadoohłé, éí nihii' naazíinii yisdáyiiníiłgo yíneel'ą́.
Diyin God bizaad bik'eh dahonoł'į́, t'áadoo t'óó dadoohts'a'go ádinida'ohdlo'í.
Háálá t'áá háiida t'óó bizaad jidiits'a'go doo bik'eh hojíł'ínígíí éí diné kót'éii nahojílin, diné bii' adéest'į́į́' yii' hazhó'ó ádiníl'įįh,
nidi ádiníl'įįhgo áádóó dah diigháahgo ánoolninii t'óó yaa yoonah.
Nidi t'áá háiida Diyin God yee has'áanii hadaałt'éii diné yéédiyiichíidii hazhó'ó yii' déez'į́į'go yíhooł'aahígíí, éí ha'át'íhída yaa naagháago Diyin God bik'izhdoodliił, háálá yidiits'a'ii doo yaa yoonééhgóó yik'eh hół'į́įgo át'į́.
Diné t'áá háiida shinahagha' hólǫ́ jinízingo, yájíłti'gi doo baa áhojilyą́ą́góó t'óó ádinijidlo'go ájít'į́, éí dinéhígíí hanahagha' t'áadoo nánídlíní da.
Áłchíní bizhé'é ádaadinii índa sáanii bąąh ádahasdįįdii bich'į' nidahwii'náago bíká aníjílwo'ígíí, índa nihokáa'gi bąąhági át'éii ádąąh jit'ínígíí éí Diyin God aTaa' nilíinii binááł nahadlá t'áá aaníinii índa t'áá ákogi át'éii át'é.
Shik'isóó, Jesus Christ nihiBóhólníihii, éí Bóhólníihii ayóó át'éii deinohdlą́ągo t'áadoo diné ał'ohgo baa nitsídaahkeesí.
Jó, diné ła' óola yoostsah bąąh si'ą́ągo áádóó éé' t'áá íiyisí nizhónígíí yee hadít'éego áłah nohłį́į́ góne' nihił yah ííyáago, áádóó nít'éé' diné ła' bahojoobá'íii anilí yee hadít'éego nihił yah anáánáádzáago,
nít'éé' diné t'áá íiyisí nizhónígo hadít'éii t'éiyá nihił nilį́įgo, Kwe'é dah nídaah, bidooniidgo índa diné bahojoobá'ígíí, T'áá aadi sínízį́, doodaii', Shijátahdóó nídaah, bidooniidgo,
da' doósh ał'ohgo ahaa nitsídaakeesii dasoolį́į' da? Da' doósh nichxǫ́'ógo aa nitsídaahkeesgo aa nídaat'íinii dasoolį́į' da?
Da'íísółts'ą́ą́', shik'isóó ayóó'ánihósh'níinii, jó, nihokáa'gi badahojoobá'íii oodlą' deidoot'įįłgo índa Diyin God bee bóhólníihgo bił haz'áanii bíí' dadooleełgo ts'ídá nábiizláá'. Éí ayóó'ádabó'níinii bíí' dooleełgo yee nihoní'ą́.
Nidi diné bahojoobá'íii doo nihił dáálįįd da. Jó, da'at'íinii ts'ídá nihide ádahósin ya'? Jó, aa nídahat'į́įjį' ts'ídá adanihii'éésh ya'?
Hó lá yízhí ílíinii bee danihi'dójíhígíí ts'ídá nichxǫ́'ógo bá hadadziidziih.
Diyin God bizaad bee ak'e'ashchíinii bik'ehgo Diyin God éí Aláahgo Naat'áanii yee has'áanii kóní, T'áá ni ádííní'nínígi át'éego bił kééhót'íinii ayóó'ííní'ní. Éí bee haz'ánígíí bik'eh dahonoł'į́įgo yá'át'éhígi ádaaht'į́į doo.
Nidi diné ał'ohgo baa nitsídaahkeesgo éí nida'iyohsííh, áko bee haz'áanii yilááh nidahidiltaałii danohłį́įgo bee haz'áanii nihainít'į́.
Háálá t'áá háiida bee haz'áanii t'áá át'é bik'eh hojíł'į́į nidi, t'ááłáhígo haz'ą́ dzisiihgo, t'áá át'é bee ádihozhdiilt'i'go át'é.
Háálá, Ts'ídá doo azhdilée da, nínígíí ałdó', Diné ts'ídá doo diyííłhéeł da, ní. Áko doo adílée da nidi diné síníłhį́įgo bee haz'áanii yilááh nideeltáalii sínílį́į́'.
Áko Diyin God yee has'áanii diné yéé'iiłníihii bik'ehgo nihá nihwiit'aah dooleełii danohłį́įgo éí bik'ehgo hadahohdziih áádóó ádaahníił le'.
Háálá doo aa a'ááh jiniizį́'ígíí éí Diyin God doo haa a'ááh nízingóó há nihodoo'ááł; aa a'ááh hasin éí aa hwiinít'į́ yik'eh didlį́.
Shik'isóó, diné ła', Ooshdlą́, níigo, nidi bi'oodlą' doo yik'eh át'éégóó, ha'át'íísh bá nídoodleeł? Oodlą' ákót'éii daats'í yisdábidoołtééł? Dooda lą́ą!
Ak'is, doodaléi' alah nilíinii ła' bik'i ni'iizt'óodgo áádóó ch'iyáán bee ádingo,
yídin nilíinii t'áadoo ła' baa nołéhé, T'óó nílááh, nił hózhǫ́ǫgo t'áadoo nidlóhí índa hwiih nílį́įgo yínááł, bidooniidgo, éishą' ha'át'íí nídoodleeł?
T'áá ákót'éego hwe'oodlą' t'áá bízhánígo, ó'oo'níiłii bąąh ádingo, t'áadoo nánídlíní da.
Nidi diné ła'da ádidooniił, Ni éí iinídlą́, nidi shí t'éí yá'át'éehgo ááshnííł. Haa'íshą' ááníiłii t'áágééd ne'oodlą' shił ííshjání ánílééh, áko shí ałdó' ááshníłígíí bik'ehgo she'oodlą' nił ííshjání ádeeshłííł.
Diyin God t'ááłá'í hólǫ́ǫgo yinídlánígíí éí yá'át'ééh. Jó, níłch'i bida'iiníziinii ákót'éego da'oodlą́ą nidi yik'ee bił daayée'go bitah dahoditłid.
Dooládó' diné doo hóyáanii nílíinii, ájooníiłii t'áágééd hwe'oodlą' t'áadoo nánídlíní daígíísh shił bééhodoozįįł nínízin?
Éíbraham yę́ę, nihizhé'é nilíinii, bikáá' náá'iiniihí bikáa'gi biye' Áízak niiníłtį́ yę́ędą́ą́' t'áá bí ádzaaígíí bee ts'ídá t'áá ákogi át'éego bá ha'oodzíí'.
Jó, Éíbraham bi'oodlą' áádóó ááníłígíí t'áá yił yoołt'ihgo ááníłígíí bee bi'oodlą' ła'yiyiilaaígíí k'ad nił bééhoozin.
Áko Diyin God bizaad bee ak'e'ashchíinii kónínígíí bohoolyaa, Éíbraham éí Diyin God joosdląąd, áko ts'ídá t'áá ákogi ájít'éego há haadzíí'. Áko Diyin God bik'is jílį́įgo há ha'oodzíí'.
Jó, kót'éego nihił béédahoozin, diné ájooníłígíí bee Diyin God bił t'áá ákogi ájít'é jileeh, hwe'oodlą'ígíí ájooníiłii doo bił joołt'ihgóó éí doo bíighah da.
T'áá ákót'éego ałdó' Réíhab, ałjiłnii nilíinii, éí hane' neii'áhí yah ayíí'eezh yę́ędą́ą́', áádóó nák'ee'ąągo ch'ínéiníł'a' yę́ędą́ą́'; ádziidzaaígíí bee Diyin God bił ts'ídá t'áá ákogi ájít'é dzizlį́į́'.
Háálá hwii' sizíinii t'áágéedgo hats'íís doo hináa da, t'áá ákót'éego ałdó' ájooníłígíí hwe'oodlą' doo bił joołt'ihgóó t'áadoo nánídlíní da.
Shik'isóó, lą'í nołt'éego na'nitiní daohłe' lágo, háálá nida'niitinígíí t'ah aláhídi át'éego bik'e'ashch'íi'go nihaa nídahódóot'įįłgo nihił béédahózin.
T'áá áníiltso lą'ígóó nida'ayiilzííh. T'áá háiida saad doo nidziisííhgóó hadziidziihígíí éí diné ts'ídá t'áá ákóne' át'éii jílį́, hats'íís ałdó' hak'eh hół'į́ ádzósingo bízhneel'ą́.
Jó, łį́į́' nihik'eh hół'į́į doo biniyé biza'iilt'ihgo bee bits'íís neidlo'.
Tsinaa'eeł ałdó' baa nitsídaahkees; azhą́ ayóó áníłtso nidi, áádóó níyol bidziilii yee naa'eeł nidi, bee naadlo'í áłts'íísí nidi na'ał'eełii t'áá bí nízingóó neilo'.
T'áá ákót'éego ałdó' atsoo' áłts'íísí lá nidi ayóó ádaat'éii yee ádaa ha'niih. Jó'akon, kǫ' t'įįhdígo nidi, tsin ayóogo bee hodíłch'ilii yidiiłtłi'!
Atsoo'ígíí éí kǫ' nahalin. Atsoo' éí íiyisí doo yá'át'éehii nilį́įgo nihits'íís yee hadít'éii yitah hólǫ́, nihits'íís t'áá át'é niyiiłchxǫǫh. Hool'áágóó ti'hoo'nííh bił haz'ą́ądi hodook'ą́łígíí bits'ą́ą́dóó nihił hoolzhishígíí yidiiłtłi'.
Jó, naaldlooshii, nidaat'a'ii, nidaa'na'iida índa tónteel yii' dahólóonii nidi nidahazhǫǫh, éí diné nidabiishǫǫh.
Nidi diné éí atsoo' doo yóshǫǫh át'ée da. Doo hasht'edít'éégóó doo yá'áshóonii nilį́, da'agháanii bii' hééł.
Éí Diyin God aTaa' nilíinii bee baa dahwii'niih, áádóó Diyin God honáłt'éego diné ájiilaaígíí ałdó' bee dayíníidziih.
Azéé' t'ááłá'íígíí bits'ą́ą́dóó saad bee ak'ihojidlí índa saad bee ódziihii hahwiileeh. Shik'isóó, díí doo ákódeiit'į́į da dooleeł nít'éé'!
Da' t'ááłá'í tó háálínídę́ę́'ésh tó łikango índa dók'ǫ́ǫzhgo háálį́į łeh?
Shik'isóó, fig sikaadgoósh álivz bąąh hodooleeł, éí doodago ch'il na'atł'o'ii sikaadgoósh fig bąąh hodooleeł? Dooda lą́ą! T'áá ákót'éego tó dók'ǫ́ǫ́zh háálį́į́dóó tó łikanii doo hóle' át'ée da.
Nihitahdóoshą' háí hóyą́ áádóó ak'idi'yiitįįh? Háni'dii yá'át'éehgo jiinánígíí áádóó baa hojíyą́ągo a'ohgo íz'dólzingo ájooníłígíí ííshjání ádzósin le'.
Nidi da'iinołch'į́įdgo nihii' nidahodik'ǫǫsh ládą́ą́' áádóó ałch'ą́ą́h nidaah'na' ládą́ą́', t'áadoo ádaa dahoh'niihí, t'áá aaníinii t'áadoo bik'ijį' danihiyooch'ídí.
Hódzą́ ákót'éhígíí doo yá'ąąshdę́ę́' nihwiileeh da, nidi nihokáa'gi hólóonii át'é, áko doo Diyin God bits'ą́ą́dóó át'ée da, nidi níłch'i bi'iiníziinii bits'ą́ą́dóó át'é.
Háálá t'áá haa'ída ooch'į́į́d índa ałch'ą́ą́h na'a'na' hólǫ́ǫgi ákwii doo hasht'ehodít'ée da, áádóó baa'ihii t'áá ałtso baa ooldah łeh.
Nidi yá'ąąshdę́ę́' bee hódzáanii éí, átséhí góne' chin bąąh ádinii át'é, áádóó k'é'nídzin, áádóó á'áhwiinít'į́'í, índa lą́ nízin, t'áá íiyisí aa a'ááh hasin índa yá'át'ééh ó'oo'nííł, áádóó ał'ohgo ahaa nitsáhákeesii índa t'óó áhodi'į́ bąąh ádin.
K'é nídahoołeełii t'áá ákogi át'éii bineest'ą' bąą hózhǫ́ǫgo k'éédeididle'.
Nihitahgi ahigą́ índa ahinídiiltłáadshą' háádę́ę́' nihwiileeh? Da' doósh nihe'adáhonooni' nihiyi'di naalnishígíí bits'ą́ą́dę́ę́' nihwiileeh da?
Laanaa danohsin nidi doo nihee dahaleeh da; nida'ołtseed, áádóó nihił adááh dahaníi nidi doo shódeinołt'eeh dago, t'óó ahináádoohjah áádóó da'ahohgą́. Bídin danohłínígíí doo Diyin God bídeínóhkeedgóó biniinaa doo nihee dahaleeh da.
Dayínóhkeed nidi doo nihee dahaleeh da, háálá biniyé dayínóhkeedígíí doo yá'át'éeh da, nihił dahoneełni t'éí biniyé dayínóhkeed.
Nihí adiléhí danohłíinii, nihokáá' bił nidahazt'i'ii nihił bidáádahaníigo Diyin God bi'ana'í danohłínígíísh doo nihił béédahózin da? Éí bąą t'áá háiida nihokáá' bił nidahazt'i'ii hoł bidááhánínígíí Diyin God bi'ana'í íz'dólzingo át'é.
Diyin God bizaad bee ak'e'ashchínígíí doo t'áadoo biniyéhígóó kóníigo bee ak'e'ashchį́, Níłch'i nihii' naazį́įgo áyiilaii éí laanaa nízingo oołch'į́į́d.
Nidi t'ah aláhídi át'éego Diyin God aa jooba', éí bąą bizaad bee ak'e'ashchíinii kóní, Diyin God éí diné ádaa daha'niihii yik'ijį' nilį́, nidi diné a'ohgo ádaa nitsídaakeesii yaa jooba'.
Éí bąą Diyin God baa ádadiyoht'aah. Níłch'i bida'iiníziinii binanit'a'í bich'į' nidaałdzilgo nihits'ádoolwoł.
Diyin God baa hohkááh, áko bí ałdó' nihaa doogááł. Bąąhági ádaahníiłii, nihíla' táádaahgis. T'áá naaki nilį́įgo nitsídaahkeesii, nihijéí chin bąąh ádaadingo ádaahłééh.
Yínííł bik'ee ti'dahoohnííh, áádóó atínidadinohdleeh, índa daahcha. Bíni'dii nihidloh hasinii atínáhodinidleeh náádleeł, áádóó bíni'dii nihił dahózhónígíí éí yínííł náádleeł.
Bóhólníihii binááł a'ohgo ádaa nitsídaahkees, áko ayóó át'éii danohłį́įgo ánihidoolííł.
Shik'isóó, t'áadoo nichxǫ́'ógo ahaa yádaałti'í. T'áá háiida Christ bee ak'is nilį́įgo nichxǫ́'ógo baa yájíłti'ígíí, doodaii' baa níjít'ínígíí éí Diyin God yee has'áanii nichxǫ́'ógo baa yájíłti' áádóó baa níjít'į́įgo át'é. Jó, bee haz'áanii baa níjít'į́įgo bee haz'áanii doo yik'ehgóó ááníiłii jileeh, bee haz'áanii yik'i hodii'aahii jileeh.
Diyin God t'éiyá bee haz'áanii ííł'íinii áádóó ánihwii'aahii nilį́. T'áá bí t'éiyá yisdá'iinííł, áádóó ałdó' í'doołdįįłgo yíneel'ą́. Áko nishą' ha'át'íí nishłį́ nínízingo bił kééhót'íinii baa nánít'į́?
Haa'íyee', kódadoh'níinii, Díí jį́, yiską́ągoda kin haal'áajį' diikah, ákwii nihaa nida'iiniihgo nídoohah, áko béeso nihee dahodooleeł.
Éí azhą́ yiską́ągo áhodooníłígíí doo nihił béédahózin da nidi ádadohní. Jó, nihe'iina'shą' ha'át'íí át'é? Áhí t'óó kónígháníjį' haleehgo ádįįhígíí nahalinii át'é.
Kódadohníi dooleeł yę́ę, Bóhólníihii íinízin ládą́ą́' dahinii'náa doo, díidída, doodaii' níléidída baa nidiikah.
Nidi ádaa dadzíínóhdlíigo ádaa dahohniih. Ákót'éego ádaa ha'niih t'áá ałtso doo yá'át'éeh da.
Éí bąą t'áá háiida ha'át'íhída yá'át'éehgo ádoolníłígíí hoł bééhózin nidi doo ájoonííłgóó éí bee ádił ni'dziilzííh.
Haa'íyee' da'oht'íinii, bik'ee ti'dahwiidoohnihii bich'į' hoolzhishígíí biniinaa dadołwoshgo daahcha.
Daaht'ínígíí dadííłdzid, áádóó danihi'éé' ch'osh ałchozhii dayííłchozh.
Nihi'óola índa nihibéésh łigaii nídadiniichxii'. Nídadiniichxii' yę́ę bee nihééhodoozįįł, áko nihits'íís dook'ą́ą́ł nahalingo atínihidoolííł. Nihoogháahjį' yoołkáałgo nihinaalye'é hasht'e'nídahisoonil.
Jó'akon, nidaalnishí nihidáda'ak'ehgóó da'ííshée'go bik'é na'azhnishii t'áadoo nidasooláa da. Áko nihik'ijį' yádaałti'go hahóół'á. Índa Diyin God éí t'áá ałtsoní bee Bóhólníihii da'ííshé'ígíí hahóół'áago yidiizts'ą́ą́'.
Nahasdzáán bikáá' t'áá ałtsoní daaht'į́įgo bee ák'idaahdláago tsi'nisoohkai. Na'atseed bijį́įjį' biniyé nihijéí hwiih danilį́įgo ádaahłaa.
Diné ts'ídá t'áá ákogi át'éii bá nidahosoo'ą́ áádóó dasoołhį́, nidi t'áadoo nihich'į' deesdzil da.
Éí bąą shik'isóó, Bóhólníihii nádzáajį' hada'íínółní. Jó'akon, k'éé'dídléehii ni' bits'ą́ą́dóó aneest'ą' ílíinii yiba' át'éego, áłtséedi índa akée'di bik'i nahałtį́įhjį' ha'ólníi łeh.
Nihí ałdó' hada'íínółní. Nihijéí bidziilgo ádeínóhsin, háálá Bóhólníihii nídoodáłígíí koshídę́ę́' hadziih.
Shik'isóó, Diyin God doo nihá nihodiyoo'aał daígíí biniyé t'áadoo ałch'į' saad dahonoł'íní. Jó'akon, ánihwii'aahii ch'é'étiindę́ę́' sizį́!
Shik'isóó, Diyin God yá dahalne'ii Bóhólníihii bízhi' yee yaa dahoolne'go yiniinaa ti'dahooznii' nidi nízaadgóó hada'oosniid. Éí bida'oł'į́.
Jó, nízaadgóó hada'oosniidii bił dahózhǫ́, dadii'ní. Job wolyéhígíí nízaadgóó ha'oosniidígíí baa dahosidoots'ą́ą́', áádóó nihoolzhiizhdi Bóhólníihii há í'iilaaígíí nihił béédahózin. Dooládó' Bóhólníihii aa a'ááh nízin da, áádóó jooba' lá!
Díí t'áá ałtso biláahgo, shik'isóó, t'áadoo ha'át'íhída bee ádee hadahidohdziihí, yá'ąąsh, doodaii' nahasdzáán bee nidi dooda, t'áá ha'át'íhída bee ádee ha'diidziihii nidi dooda, nidi Diyin God doo nihá nihodiyoo'áłígíí biniyé, Aoo', didoohniiłgo t'óó, Aoo', bee hadoohdzih; Dooda, didoohniiłgo t'óó, Dooda, bee hadoohdzih.
Nihitahgiísh ła'da bich'į' nahwii'ná? Bíni' éí sodilzin. Ła'daásh bił hózhǫ́? Bíni' éí Diyin God yaa haniihgo hataał.
Ła'daásh nihitahgi bitah honeezgai? Bíni' éí da'oodlání áłah nádleehii yá aląąjį' naazíinii hágo bizhdidooniiłgo éí hatsii't'áagi ak'ah yadeidooziłgo Bóhólníihii bízhi' dayózhíigo há sodadidoolzįįł.
Díí Diyin God dayoodlą́ągo yaa dadzólíigo sodadilzinígíí beego, hatah honeezgai doo ájít'éhí da nízhdoodleeł; Bóhólníihii nááhodidoołááł, índa ádił ni'dziilzííh ládą́ą́' há yóó'anídidoot'ááł.
Áko ałch'į' bąąhági ádaaht'ínígíí ahidiníłnáago bee ádaa dahołne', áádóó doo ádanoht'éhí da nídadoohdleeł biniyé ahá sodadołzin. Diné ts'ídá t'áá ákogi át'éii bisodizin éí t'áá íiyisí bidziilgo idééłní.
Iiláíjah, diné t'áá nihígi át'éé nít'éé' nidi, doo nahodoołtį́į́łgóó haleebee sodoolzin, áko táá' nááhaidóó hastą́ą́h nídeezidjį' nahasdzáán bikáa'gi t'áadoo nahóółtą́ą da.
Áádóó sonáádoolzin, áko nít'éé' wót'ááhdę́ę́' nahóółtą́, áko nahasdzáán bikáa'gi nída'neest'ą́.
Shik'isóó, nihitahgi ła'da hane' t'áá aaníinii bits'ánooyáago, nít'éé' éí ła'da bił nánooht'áazhgo
díí baa ákodanoohsįįh, bąąhági ááníiłii ni'iisíihgo bá honít'i'dę́ę́' bił níjít'ázhígíí éí aniné bits'ą́ąjį' bii' sizíinii yisdázhdoołtééł, áko haa shį́į́ néelą́ą'jį' Diyin God bich'į' ádił ni'iisíi' nidi ałtso Diyin God há yóó'anéididoo'ááł.
Shí Peter, Jesus Christ yá yil'aadii nishłíinii. Pántas, Galéíshiya, Kapadóshiya, Éízha, índa Bithíniyagóoda tabidi'nooskaadgo áadi dé'éyóní danilį́įgo kéédahat'íinii bich'į' naaltsoos áshłééh.
T'áá átséedi Diyin God aTaa' nilíinii nihá yinahaz'ą́ągo, Níłch'i Diyinii bee diyingo ádanihi'diilyaago Jesus Christ bik'eh dahonoł'į́į doo, áádóó bidił nihik'ídadooltahgo nihibąąhági át'éii nihąąh ádingo íidoolííł biniyé atah nihiizláá'. Bibee ajooba' índa bibee ach'į' hózhǫ́ náhásdlį́į'ii k'ee'ąą yileełgo yee nihik'ijidlíi doo.
NihiBóhólníihii Jesus Christ biDiyin God, t'áá éí biTaa' nilíinii baa dahwii'niih le'! Éí ayóó át'éego nihaa a'ááh niizį́į'go ił chohoo'į́ doo ninít'i'ii nihee hodooleeł biniyé Jesus Christ daaztsą́ą́dę́ę́' néidiisáhígíí bee náádanihi'dizhchį́.
Áko nihíí' dadooleełii doo diłdzidii, doo yichxǫǫhii, índa doo łahgo ánáo'ne' át'éii yá'ąąshdi nihá hasht'e'niilyáhígíí nihaa doolyéełgo bíká nihił chodahoo'į́,
nihí nihe'oodlą' binahjį' Diyin God bibee adziilii bee nihaa ádahayą́ągo yisdánihidoo'nilgo niiníłką́ądi yit'íní ánihidi'doolníiłgo hasht'enihi'dólzin.
Azhą́ k'ad t'óó kónígháníjį' ał'ąą át'éego bee nanihídahonitaahígíí bik'ee yínííł ádanoht'ée nidi, éí nihił chodahoo'ínígíí t'áá íiyisí baa nihił dahózhǫ́ǫ le'.
Nihe'oodlą' daats'í bee nihidahoníłdzilgo bééhodoozįįł biniyé nanihídahonitaah. Óola éí doo hool'áágóó hólǫ́ǫ da, nidi nihe'oodlą' hool'áágóó hólǫ́. Jó, kǫ' bee óola bąąh hadoolyį́'ígíí biláhídi át'éego nihe'oodlą' nabóhonitaahgo ílį́įgo bééhodoozįįł. Áko Jesus Christ yá'ąąshdę́ę́' yit'íní í'diilyaago nihe'oodlą' baa hodoo'nih áádóó ił nilį́į doo, índa ayóó át'éii bidi'níi doo.
T'ah doo dahoołtséeh da nidi ayóó'ádahwíínóh'ní; azhą́ k'ad doo dahooh'į́į da nidi dahwiinohdlą́ągo haa dadzíínóhłíigo nihił dahózhǫ́. T'áá íiyisí ił hózhóonii doo baa yájóołti' át'éii bee nihił nidahoozhǫǫh!
Háálá nihe'oodlą' ła'yiyiilaaígíí binahjį' nihii' sizíinii yisdá'iildééh shódayoost'e'.
Diyin God bá dahojilne'ii díí yisdá'iildéhígíí hazhó'ó bínda'ízhdééłkidgo nidadziskáá', áádóó Diyin God bibee ajooba' yee nihik'izhdoodliiłígíí nee'ni'jį' baa dahojoolne'.
Christ ti'hwiidoonihígíí áádóó bik'ijį' ayóó át'éii dooleełígíí t'áá átséedi Christ biNíłch'i Diyinii hwii' dahólónígíí éí hoł éédahoosįįd, áko, Hahgo lá índa haa'í lá hoolzhishgo áhodoonííł lá, dajiníigo nidadziskáá'.
Yá'ąąshdę́ę́' Níłch'i Diyinii hadaal'a'ígíí bibee adziilii bee hane' yá'át'éehii yaa dahalne'ii díí yee nihił dahoolne'. Éidí diyingo nidaal'a'í nidi hoł béédahoozį́į́' laanaa ch'ééh danízin. Diyin God yá dahalne'ii díí t'áá bítséedi yaa dahalne'go doo t'áá bí ádá ádáát'įįd da, nidi nihí nihá nidaal'a'go Diyin God bił ííshją́ą́ áyiilaa.
Áko hasht'e'nitsídanohkees, ádaa ádahołyą́, áádóó Jesus Christ yit'íní í'diilyaadi Diyin God bibee ajooba' yee nihik'izhdoodliiłígíí nideínóhłíigo bíká nihił chodahoo'į́į le'.
Áłchíní ak'eh hół'ínígi át'éego Diyin God bik'eh dahonoł'į́. Jesus t'ah doo béédahonohsįįh yę́ędą́ą́' nihił adáádahaníí nít'ée'ii t'áadoo bik'ehgo dahinohnání.
Nidi Diyin God nihíká ádííniidígíí diyin nilínígi át'éego nihí ałdó' t'áá ałtsojį' diyingo dahinohnáa doo.
Háálá Diyin God bizaad bee ak'e'ashchíinii kóní, Dadinohyin, háálá shí dinishyin.
Diyin God éí, aTaa' nílíinii, dabidohníigo, nahasdzáán bikáa'gi t'ah dahinohnáago dahodíínóhsingo bá dahinohná. Diyin God doo ał'ohgo aa nitsíkeesii éí t'ááłá'í jinítínígo ádajíít'įįdii bik'ehgo haa nídóot'įįł.
Háálá nihił béédahózingo danihizhé'é yę́ę bi'é'él'į' t'áadoo nánídlínígóó yee nidanihineestą́'ígíí bits'ą́ąjį' náádanihi'diiznii'. T'áadoo le'é áádįįłii, béésh łigaii, doodaii' óolada éí doo bee náádanihi'diiznii' da,
nidi dibé yázhí hadaałt'éii, doo bąąh dahaz'áaniigi át'éii, Christ bidił ílíinii bee náádanihi'diiznii'.
Éí nahasdzáán t'ah doo álnééhdą́ą́' Diyin God hak'i diilnii', áádóó nihoolzhíísh t'ah doo baa yíłkaahgóó nihá yit'íní áho'diilyaa.
Honiit'aa Diyin God baa dadzíínóhłí, éí dadziztsą́ą́dę́ę́' nááhodiisá áádóó ayóó át'éii áhoolaa. Áko Diyin God deisoohdląądgo biniiłt'aa nihił chodahooz'įįd.
Saad t'áá aaníinii bik'eh dahonoł'ínígíí bee nihii' sizíinii bąąhági át'éii bąąh ádingo ádanihi'diilyaa, áádóó Níłch'i Diyinii bee nihik'isóó danilíinii t'áá aaníí ayóó'ádeínóh'ní dasoolį́į́'. Áyąądą́ą́' ts'ídá haleebee ayóó'áda'ahíínóh'níi le'.
Háálá náádanihi'dizhchį́, álástsii' diłdzidii bee éí dooda, nidi doo diłdzidii, éí Diyin God bizaad hináanii, doo bá nihonít'i'ii bee náádanihi'dizhchį́.
Háálá nihokáá' dine'é t'áá ádzíłtso ch'ilgi ádajít'é, áádóó bee ayóó ádajít'éii ch'ilátah hózhóonii nidahalin. Ch'il dahiniiłnééh, áádóó ch'ilátah hózhóonii nidahindéeh łeh.
Nidi Bóhólníihii bizaad éí hool'áágóó hólǫ́. Éí saadígíí hane' yá'át'éehii át'éego bee nidanihidi'neestą́ą́'.
Áko áká naat'á áts'á dahidoht'aah; t'áadoo danihiyooch'ídí, t'áadoo t'óó ádahodoł'íní, t'áadoo da'ahoołch'į́dí índa t'áadoo nichǫ́'ógo ahaa yádaałti'í.
Awéé'chí'í abe' yídin danilínígi át'éego nihí ałdó' Diyin God bizaad abe' chin bąąh ádinii át'éego bídin danohłį́į le'. Éí bee danóohséeh doo.
Háálá Bóhólníihii bibee ajooba' t'áá íídą́ą́' dasoolįhgo ákót'é.
Bóhólníihii, éí tsé hináanii nilíinii, diné doo dabiniizį́į'ii nidi Diyin God bił nilį́įgo nibiníłtíinii baa hohkááh.
Nihí ałdó' tsé hináaniigi ádanoht'éego Níłch'i Diyinii k'ehgo kin nihee ádaolne'. Diyingo nááda'iiłniihii danohłį́įgo, Níłch'i Diyinii k'ehgo náádahidoołnihii, éí Diyin God bił yá'át'éehii Jesus Christ bee Diyin God bich'į' náádahołniih.
Háálá Diyin God bizaad bee ak'e'ashchíinii kóní: Jó'akon, Záíyangi tsé bee naaná'ástł'inii ílį́įgo ats'ání'áanii ninish'aah, áko hoodlą́ągo ha'ólíhígíí doo haa yánízingóó ábidi'doolnííł.
Éí bąą nihí da'iinohdláanii nihich'į'go ajílį́, nidi doo da'oodlání bich'į'go t'éí: Kin ádeił'íní tsé doo deiniizį́į' da yę́ę, t'áá éí tsé bee naaná'ástł'inii dzizlį́į́'.
Tsé bik'ee dahizhdidoogohii, áádóó tsé bik'ee ádił ayoolzihii át'é. Saad doo bik'eh dahojíł'į́į́góó biniinaa dahizhdigeeh. Jó, t'áá há bee nidahodiist'ą́.
Nidi chahałheeł bits'ą́ąjį' ayóó ánóolningo Diyin God bibee adinídíinjį' nihíká ádííniidígíí ayóó át'éego yee ááníiłii baa dahohniih doo biniyé t'ááłá'í dine'é nohłį́įgo nánihi'diilyá, áádóó aláahgo naat'áanii danohłį́įgo nááda'iiłniihii danohłį́, áádóó dine'é diyinii índa Diyin God bíí' danohłį́.
Nahdę́ę́' łah t'áadoo bíí' danohłíní da nít'éé', nidi k'ad Diyin God bíí' dasoolį́į́'; łah Diyin God bibee ajooba' doo nihee dahólǫ́ǫ da nít'éé', nidi k'ad bibee ajooba' nihee dahazlį́į́'.
Ayóó'ánihósh'níinii, nahasdzáán bikáá'góó t'óó tádadohnéehgo naałdeehii índa dé'éyóní danilínígi ádanoht'éego nánihooshkąąh! Nihits'íís bibee adáhonooni' bits'ą́ąjį' ádadíí'nółzin, háálá éí ii' sizíinii yik'ijį' anaa' áhósin.
Doo Jew dine'é danilíinii bitahgóó niha'át'e' ádaadingo dahinohnáa le'. Áko bąąhági ádaaníiłii k'ehgo nihaa yádaałti' nidi yá'át'éehgo ádaahníłígíí yaa ákodahiniizįįhgo Diyin God bik'i hoole'go yaa dahaniih doo.
Bóhólníihii bá ádaaht'į́įgo diné bi'óhólnííh t'áá ałtso bídahwíínółnííh: alą́ąjį' naat'áanii nilíinii, éí ts'ídá aláahdi nant'áii bi'óhólníihii bídahwíínółnííh,
áádóó naat'áaniishchíín danilíinii, éí doo ákǫ́ǫ́ ádaat'íinii atídeidoolííł áádóó yá'át'ééh ádajooníiłii haa daha'niih doo biniyé nihich'į' nabidi'nilgo bídahwíínółnííh.
Jó, Diyin God nihá íinízingo diné doo ádahalyą́ą́góó t'óó dzólníígóó yádaałti'ii éí nihí t'áá ákogi áda'oohłíłígíí dayoo'į́įgo ádaa yádadínóodzįįłgo dadidoołhił.
Diné doo bohodiit'i'ii danohłį́įgo dahinohná, nidi doo nihidahodiit'i'ígíí t'óó bik'ijį' nisooł'ą́ągo t'áadoo bąąhági ádaaht'íní. Diyin God yá naalte' danohłį́įgo dahinohná.
Diné t'áá ałtso nihił danilį́į le'. Christ bee ałk'isóó danidlíinii ayóó'ádeínóh'ní. Diyin God dadíínóhsin. Aláahgo naat'áanii nihił danilį́į le'.
Naal'a'í danohłíinii, nihinanit'a'í íiyisí nihił danilį́įgo bídahwíínółnííh, dajooba'ii áádóó bá ádahwiinít'į́'íii doo éí t'éiyá da, nidi doo daats'íidii ałdó' nihił danilį́įgo bídahwíínółnííh.
Azhą́ doo ákwii át'éégóó atího'dil'į́į nidi Diyin God hoł hólónígíí bee ádaa ákoznidzingo, éí ti'hojooníhígíí bich'į' ha'jólníigo Diyin God haa bił hózhǫ́.
Doo ákǫ́ǫ́ ájít'ínígíí biniinaa náhodi'nilghałgo ha'jólníi nidi, t'áadoo bee haa hó'niihí da, nidi ts'ídá yá'át'ééh góne' ájít'ínígíí biniinaa ti'hodi'yoolníihgo ha'jólnínígíí éí Diyin God haa bił hózhǫ́.
Ti'hoo'nííh bich'į' hada'íínółní biniyé Diyin God nihíká ádííniid, háálá Christ nihá ti'hooznii'go nihá áát'įįdígíí bik'ehgo bikéé' dayínóhkáah dooleeł nihó'ní.
Christ t'áadoo asiihígi da, índa ts'ídá t'áadoo yooch'ííd yee haadzíi' da.
Bi'déédzíí' yę́ędą́ą́' t'áadoo nát'ą́ą́' ná'éédzíi' da, ti'hooznii' yę́ędą́ą́' t'áadoo ił hóółyée' da, nidi Diyin God ts'ídá t'áá ákogi át'éego ánihwii'aahii yaa ádeet'ą́.
Bąąhági át'éii bich'į' danee'náago ts'ídá t'áá ákogi ádaniit'éego dahinii'náa doo biniyé Christ t'áá bí bits'íís yee nihibąąhági át'éii ák'iidiit'ą́ągo tsin ałnáoszid bąąhjį' yił ti'hooznii'. Éí bik'i nidzisk'ą́ągo ábi'diilyaaígíí bee hadaałt'é nídasoohdlį́į́'.
Háálá dibé yóó'ahekáhígi át'éego yóó'ahohkááh nít'éé', nidi k'ad Na'niłkaadii éí nihii' naazíinii yaa áhályáanii baa nináhisoohkai.
T'áá ákót'éego, e'asdzą́ą́ danohłíinii, nihadahastiin bídahwíínółnííh. Ła' Diyin God bizaad doo yik'eh dahół'į́į da nidi be'asdzą́ą́ yá'át'éehgo dahinánígíí binahjį' da'iidoodląął. Azhą́ ts'ídá doo ha'át'íhída dabidohníi da nidi,
t'áadoo bee nihik'ídahót'ahígóó áádóó dahodíínóhsingo dahinohnánígíí dayoo'į́įgo bí ałdó' da'iidoodląął.
T'áadoo nihikáá'dóó át'éii dadíínóhshóní. Nihitsii' t'áadoo ayóogo nidaahch'ąąhí, áádóó óola bee na'ádích'ąąhii, índa éé' nidaashch'ąą'ii bee ádadíínółzhóní biniyé t'áadoo bee háádadooht'įįhí.
Nidi t'áá aaníí nihiyi'di át'éii dadíínóhshóní. A'ohgo áda'díínółzin, áádóó t'áadoo ádił nídahodołchiłí. Ákódanoht'éego Diyin God t'áá íiyisí bił nilį́.
Ałk'idą́ą́' sáanii dahodísinii Diyin God yaa dadzólíhígíí ákót'éego ádadílzhóní nít'éé', badahastiin yídahółnííh nít'éé',
Sarah éí Éíbraham bóhonishníihii yiłníigo yik'eh hół'į́ yę́ęgi át'éego. Áko nihí ałdó', yá'át'éehgo ádaahníiłgo, áádóó t'áadoo nihił yéé' ádahóle'ígóó Sarah bik'ehgo ádaaht'į́į doo.
T'áá ákót'éego, ahastiin danohłíinii, nihida'asdzą́ą́ hazhó'ó baa nitsídaahkeesígíí bik'ehgo bił dahinohná, háálá asdzání wolyéii nihi'ohgo bidziilígíí bąą nihił danilį́, háálá t'áá aheełt'éego iiná bee nihaa hojoosba'ígíí bee dahinohná. Kót'éego dahinohnáago sodołzingo nihisodizin doo dínóotł'ah da.
Áko ánihidishní, Aheełt'éego nitsídaahkees, ahaa a'ááh danohsin, ałk'isóó danohłį́įgo ayóó'áda'ahíínóh'ní, nihá ádahwiinít'į́'ígo, índa a'ohgo ádaa nitsídaahkees.
Nihich'į' doo yá'át'ééhgóó ádaat'íinii t'áadoo bich'į' doo yá'át'ééhgóó ánídaaht'íní, áádóó danihódziihgo t'áadoo nídeínóhdziihí, nidi bidiníná t'óó bá sodadołzin, háálá bee ak'ihojidlíii Diyin God yee nihik'izhdoodliił biniyé nihíká ádííniid.
Háálá iiná bee ní'deeshdįįł índa yá'át'éehgo shíyoołkáał dooleeł jinízinígíí, saad doo adaaníinii t'áadoo bee yájíłti'í, índa t'áadoo na'adlo'go yájíłti'í doo.
Doo yá'ádaat'éehii bits'ázhdoogáałgo yá'át'éehii baa nijigháa doo; bee ach'į' hózhǫ́ náhásdlį́į'ii hájít'į́įgo, dziilí bee bíká ájít'į́į doo.
Háálá ts'ídá t'áá ákogi ádajít'éii Bóhólníihii hak'idéez'į́į́', áádóó bich'į' sodazdilzingo hwíists'ą́ą́'. Nidi doo yá'át'ééhgóó ádajooníiłii éí Bóhólníihii honíł'į́įgo hak'ijį' nilį́.
Ts'ídá yá'ádaat'éehii t'éiyá baa naasháa dooleeł danohsinígíí, háishą' yiniinaa atínihidoolííł?
Azhą́ ts'ídá t'áá ákogi ádaaht'ínígíí biniinaa ti'dahoohníih nidi, nihik'idahojidlíigo át'é. Áádóó yee ił dahółhée'ii t'áadoo bik'ee nihił daayé'í, índa t'áadoo ádił dahonohdlání.
Nidi nihijéí tł'ááhdę́ę́' Christ nihiBóhólníihii nilį́įgo nihił dadiyin doo. Biniyé nihił chodahoo'ínígíí éí diné ła'da yíndanihídíłkidgo bee bił nídahodoołnihígíí áłahjį' bee hasht'e'áda'díínółzin, ákondi a'ohgo ída'díínółzingo índa Diyin God dadíínóhsingo bił dahołne'.
Doo yá'át'ééh ádaat'į́į da danihiłníi nidi, doo ádaaht'į́į́góó baa ákodanohsin le', áko Christ bee yá'át'éehgo dahinohnánígíí nihąąh dei'į́įgo nichǫ́'ógo nihaa yádaałti'ii ádaa yádadínóodzįįł.
Háálá Diyin God íinízingo yá'át'éehgi ádaaht'į́įgo biniinaa ti'dahoohníhígíí éí yá'át'ééh, nidi doo yá'át'éehgi ádaaht'į́į́góó biniinaa ti'dahoohníhígíí éí doo yá'át'éeh da.
Christ t'ááłáhídi ałtso nihá łazh'doolíiłgo t'áá hó hwee Diyin God baa náhidiikah biniyé ts'ídá t'áá ákogi ájít'éii éí doo t'áá ákwii ádaat'íinii bá dadziztsą́. Hats'íís seesyį́, nidi Níłch'i Diyinii bee jiináago áho'diilyaa.
T'áá éí bee ałdó' daneeznáanii biníłch'i dabi'dótą'ii baa hozhníle'go bił nahojisne'.
T'áá átséedi Nóah tsinaa'eeł ííléehgo yoołkááł yę́ędą́ą́' Diyin God doo yik'eh dahół'į́į́góó bił nahojisne'. Íídą́ą́' Diyin God ch'ééh biba' ha'ólníigo hoolzhiizh. Diné t'áá díkwíí tsinaa'eeł biih jookai, t'áá tseebíjílt'éhégo tó bee yisdájookai.
T'áá éigi át'éego k'ad tó bee alzį́hígíí éí Jesus Christ daaztsą́ą́dę́ę́' náábi'diilzáii bee yisdájiikáhígíí yaa halne', t'óó tó bee hats'íís chin bąąh táádaagisgo éí dooda, nidi, T'áá ákogi ááshníiłgo bee ádaa ákonisdzingo áshílééh, dajiníigo Diyin God baa nídajookąąh.
Jó, Christ yá'ąąshgóó anáádzáago Diyin God yinish'náájí dah sidá, áadi diyingo nidaal'a'í áádóó bídahólníihii índa ayóó ádabóodziilii bídahółnííh.
Christ bits'íís yee ti'hooznii'go nihí ałdó' t'áá ákót'éego ti'hoo'niih bídanołdzilgo nitsídaahkees, háálá t'áá háiida hats'íís ti'bidi'yoolníhígíí bąąhági át'éii doo bił ahízhdéét'i' da silį́į́'.
Áko nizh'níłdįįd bijį́įjį' ts'ísee k'ehgo iiná bee adááháníinii doo bik'ehgo náájii'náa da doo, nidi Diyin God íinízinii bik'ehgo jiináa doo.
Háálá nihí łah doo Jew dine'é danilíinii ádaat'ínígi ádaaht'į́į́ nít'éé', baa'ihgo tsi'nidaahkai nít'éé', adádanoołníí nít'éé', wáin daahdlą́ą́ nít'éé', adlą́ nihił dahoneełni nít'éé', t'áá na'níle'dii nida'soohdlą', índa e'elyaii doo daaldinii bich'į' nidahohłáá nít'éé'.
Áko doo da'oodlání k'ad t'áá íiyisí tsi'naaldeehgi doo éédadoohjahgóó yik'ee t'óó bił adahayóí, áádóó danihi'į́įgo yádaałti'.
Ákódajiníigo ádajíít'įįdii éí diné dahinánígíí índa daneeznánígíí yá nihodiyoo'áałgo yiba' át'éii bich'į' ádaa nidahozhdoolnih.
Áko dazneeznáanii, nihokáá' dine'é t'áá ałtso baa nídahódóot'įįłígi át'éego haa dahwiiníst'įįd nidi, da'joosdląądgo t'áá Diyin God hinánígi át'éego dajiináa doo biniyé hane' yá'át'éehii bee hoł dahane' nít'éé'.
K'adę́ę nihodoogáałjį' ahalzhíísh. Éí bąą ádaa dahonohsą́ áádóó hada'ísídół'į́į'go sodadołzin.
Íiyisí agháagoígíí éí t'áá aaníí ayóó'áda'ahíínóh'ní, háálá ayóó'áhi'jó'níigo éí bee t'óó ahayóígóó ni'jiisíih nidi bik'i hwiizdooził.
Niha'ałk'ee nídaakahígíí t'áadoo doo sohdadooł'įįłí, nidi nihił danilį́.
T'ááłá'í nootínígo t'áá da'níł'ąą Diyin God nihaa jooba'go nihaidiní'áanii nizhónígo bá chodaoł'į́įgo bee ahíłká anídaahjah le'.
T'áá ałtsojį' Jesus Christ biniit'aa Diyin God baa ha'niih doo biniyé t'áá háiida hadziidziihígíí t'áá Diyin God t'éí báhadziidziih doo; t'áá háiida áká aníjílwo'ígíí t'áá Diyin God bee adziilii hainíláhígíí bíighahgo bee áká aníjílwo' doo. Jesus Christ éí hool'áágóó ahóyéel'áágóó baa ha'niih índa bóhólníih doo. T'áá ákót'ée doo.
Ayóó'ánihósh'níinii, kǫ' nahalingo na'íhonitaah bee nihéédahodoozįįł biniyé bee nihich'į' áhooníłígíí t'áadoo bik'ee t'óó nihił adahayóí. T'áadoo áho'dólne'gi la' át'éégóó nashóhonitaah t'áadoo danohsiní.
Nidi Christ yik'ee ti'hooznii'ii bił ałts'ą́ą́' da'nołk'iizígíí baa nihił dahózhǫ́ǫ le'. Áko Christ bee bi'oh adidilyéehii nihich'į' yit'íní silį́į'go t'áá íiyisí baa nihił dahózhǫ́ǫ dooleeł.
Christ bíí' danohłínígíí biniinaa nihił nida'í'įįh nidi baa nihił dahózhǫ́, háálá Níłch'i Diyinii ayóó át'éii, Diyin God biNíłch'i Diyinii, nihik'i hoole'. Danihódziih nidi Diyin God éí íiyisí dayódziih, nihíjígo nihee Diyin God baa ha'niih.
Diné neiłtseedii, da'ni'įįhii, baa'ihii yaa nidaakaii áádóó diné binaanish yits'ą́ą́' deiníłtł'aii ti'dahooníhígi át'éego t'áadoo ákót'éego ti'dahoohníhí.
Nihí Christ deinohdlą́ągo biniinaa ti'dahooh'níihgo t'áadoo baa yádanohsiní, nidi Christ bízhi' bee danihi'dójíhígíí bee Diyin God baa dahohniih.
Diyin God éí t'áá bí ba'áłchíní danilíinii baa dahwiidínóot'įįłjį' ahoolzhiizh. Áko nihí áłtsé nihaa dahwiidínóot'įįłgo, ákodashą' Diyin God baa hane' yá'át'éehii doo yik'eh dahół'ínígíí t'ah aláhídi át'éego haadashą' yit'éhégo há nidahodiyoot'ááł!
Áádóó diné ts'ídá t'áá ákogi ádajít'éii t'áá íiyisí hojoobá'ígo yisdájookaigo, Diyin God doo dazdísingóó bąąhági ádajooníłígíí haadashą' hodi'doolnííł.
Éí bąą Diyin God íinízinii bik'ehgo ti'dahojooníhígíí éí yá'át'éehgo ádajooníiłgo Í'iilaii ba'ahódlíii baa ádahizhdidoot'ááł.
Áko nihitahgi nihá aląąjį' naazíinii biyahoniishłįįh, háálá shí ałdó' aląąjį' á sézį́. Shinááł Christ ti'hooznii'go éí baa hashne', áádóó bee bi'oh adidilyéehii yit'íní dooleełígíí bił ałts'ą́ą́' anisk'iiz doo. Ánihidishní,
Diyin God bidibé nihainínilígíí bídanoohdlį́įgo baa ádahołyą́ą doo. T'áadoo bínihidi'nilkadí, nidi Diyin God íinízinii bik'ehgo bik'i dadíínóh'į́į́'. Bik'é shich'į' azláago t'éiyá t'áadoo danohsiní, nidi bídanoohdlį́įgo baa nidaahkai.
Diyin God nihainínilígíí t'áadoo nihinaalte' ádeínóhsiní, nidi binááł yá'át'éehgo ádaahníiłgo nihida'ał'į́į doo.
Áko aląąjį' dibé yaa áhályáanii yit'íní í'diilyaago naat'á ch'ah ayóó ánóolninii doo łahgo ánáo'nééh át'éii nihitaidoonih.
T'áá ákót'éego, nihí ániid nidaahkaígíí, náás daazlį́'ígíí nihá aląąjį' naazíinii bídahwíínółnííh. T'áá ánółtso a'ohgo ádaa nitsídaahkeesgo ahá chodaoh'į́, háálá Diyin God éí ádaa daha'niihii yik'ijį' nilį́, nidi bibee ajooba' éí a'ohgo ádaa nitsídaakeesii yee yaa jooba'.
Áko a'ohgo ádaa nitsídaahkeesgo Diyin God bíla' ayóó ábóodziilii biyaa oohkááh, áko t'áá bí íiniizį́į'go t'éiyá aghádahidoozį́įgo ánihidoolííł.
Nihida'diił'áhígíí t'áá ałtso baa dahidoh'aah, háálá nihíneedlį́įgo nihaa áhályą́.
Hazhó'ó nitsídaahkees áádóó hada'ísídół'į́į́'. Náshdóítsoh bitsiijį' ditł'ooígíí biyi' nahodi'ni'go yidoolghałii hainitáago naagháhígi át'éego níłch'i bida'iiníziinii binanit'a'í, nihi'ana'í nilíinii, nantá.
Nihe'oodlą' bee éí bich'į' haleebee nidaałdzil. Jó, nahasdzáán bikáa'gi t'áá níłtéél nít'éé' Christ bee nihik'isóó danilíinii t'áá ákót'éego ti'dahooníihgo nihił béédahózin.
Nidi t'óó kónígháníjį' ti'dahwiisoonii'dóó bik'ijį' Diyin God, t'áá ałtsojį' jooba'ii, hool'áágóó yee ayóó át'éii bił ałts'ą́ą́' da'nołk'iiz doo biniyé Christ Jesus yee nihíká ádííniid, t'áá bí t'áá ákogi ádanoht'éego, áádóó danołdzilgo, áádóó danihidziilgo índa nihee dahółdzilgo ánihidoolííł.
Éí hool'áágóó ahóyéel'áágóó bóhólníih doo. T'áá ákót'ée doo.
Silvéínas chooz'įįdgo áłts'íísígo nihich'į' ak'e'shéłchį́. Éí ba'ahódlíigo Christ bee nihik'is nilį́įgo shił bééhózin. Díí bee nihich'į' ak'e'shéłchínígíí t'áá aaníí Diyin God bibee ajooba' bee nihił hashne'go bee chánah danohłį́įgo ádanihishłe'. Áko yéego bee nidasoozį́.
Bábilandi da'oodlání áłah nádleehii, nihił bitah haasdláa'ii, k'é danihiłní, shiye' Mark ałdó' ákónihiłní.
Ahíláłk'e dadołniihgo k'é béé'ahohjih. T'áá ánółtso Christ bíí' danohłínígíí nihich'į' hózhǫ́ náhásdlį́į́'. T'áá ákót'ée doo.
Shí Sáíman Peter, Jesus Christ yá naal'a'í áádóó yá yil'aadii nishłíinii, NihiDiyin God áádóó Yisdánihiiníiłii Jesus Christ yee ts'ídá t'áá ákogi át'éii bee, t'áá nihí da'iiniidlánígi át'éego oodlą' bee aa hodzódlí ílíinii shódayoost'e'ii bich'į' naaltsoos áshłééh.
Diyin God índa Jesus nihiBóhólníihii béédahonohsinígíí bee bibee ajooba' índa bibee ach'į' hózhǫ́ náhásdlį́į'ii k'ee'ąą yileełgo yee nihik'ijidlíi doo.
T'áá hó bee ayóó ájít'éii índa bee aláahgo yá'ájít'éehii hoł ałts'ą́ą́' da'niilk'iiz doo biniyé nihíká ázhdííniidii hwéédahosiilzįįd. Áko hodílzingo iiná bee dahinii'náa dooleełígíí Diyin God bibee adziilii bee nihee dahazlį́į́'.
Éí bee nihodziiz'áanii ayóó ádaat'éii áádóó ílíinii bee nihá hadzoodzíí', áko nihokáá' dine'é bitahgóó adáhonooní ni'iiłchxǫǫhii bits'ą́ąjį' nihá yisdáhóót'i'go bąą, diyingo bee ájít'éii hoł ałts'ą́ą́' da'nołk'iiz.
Éí bąą t'áá awołí bee da'iinohdląąh, áádóó doo éí t'éiyá da nidi ts'ídá yá'át'éehgo ádaahníił doo, áádóó nihił éédahodoozįįł,
áádóó ádaa ádahołyą́ą doo, áádóó nízaadgóó hada'íínółníi doo, áádóó ałdó' diyin k'ehgo dahinohnáa doo;
doo éí t'éiyá da nidi t'áá ła' ha'oojéé' k'ehgo ahaa a'ááh danohdzin doo, áádóó ayóó'áda'ahíínóh'níi dooleeł.
Áyąądą́ą́' díí dziilí bee ádaaht'į́įgo nihiBóhólníihii Jesus Christ béédahonohsinígíí bąą doo t'óó bił ádahodíínółzée' da doo, nidi Diyin God bá chodaoh'į́įgo aneest'ą' nihee dahodooleeł.
T'áá háiida doo ákójít'ínígíí doo nízaadgóó ajoo'į́į dago doo oo'íinii nahojílin, áádóó habąąhági át'éii hąąh tánásgiz yę́ę baa jiyooznah.
Éí bąą shik'isóó, t'áadoo nihił naaki danilínígóó Diyin God nihíká ádííniidígíí áádóó yitah nihiizlá'ígíí t'áá aaníí nihił béédahózin doo, háálá díí t'áá ałtso bida'oł'į́įgo ts'ídá doo t'ą́ą́' anídínóohdah da.
Áko nihiBóhólníihii Jesus Christ Yisdánihiiníiłii hool'áágóó bee bóhólníihgo bił haz'áanii t'áá íiyisí wózhǫ́ nihá ąą ádoolnííł.
Éí bąą díidíígíí t'áá áłahjį' béédanihiyiishníih doo, azháánee' t'áá íídą́ą́' nihił béédahózin nidi, áádóó t'áá aaníinii bik'ida'dootą́ągo bee danołdzil nidi.
T'ah hinishnánídą́ą́' díí béédanihiyiishníhígíí bee ch'éédanihiisíid dooleełgo nihá shił yá'át'ééh nisin.
Háálá nihiBóhólníihii Jesus Christ t'áá yee áshidííniid yę́ęgi át'éego doo nízaadgóó nááhinishnáa da doogo shił bééhózin.
Áko díí bee nanihinítą́'ígíí dasétsą́ą́dóó bik'ijį' t'áá ooleełgi bik'ehgo nibéédahołníihgo nihá áshłééh nihósh'ní.
Háálá nihiBóhólníihii Jesus Christ bibee adziilii yił yígháhígíí bee nihił nidahosiilne' yę́ędą́ą́' hane' doo t'óó ádaalyaii nihił béédahózingo ádanihiilyaa da. Nidi yee ayóó át'éii bee bi'oh adidilyéehii t'áá nihí nihináá' bee daníil'į́į́',
háálá ts'ídá aláahdi át'éego bi'oh adidilyééhdę́ę́' Diyin God aTaa' jílíinii Christ bił jílį́įgo baa hodziznihgo hwiinéé' diists'ą́ą́' yę́ędą́ą́' ájíní, Díí shiYe' ayóó'óósh'níinii jílį́, éí t'áá íiyisí haa shił hózhǫ́!
Dził diyinii bighą́ą'di hoł neiikai yę́ędą́ą́' Diyin God biinéé' yá'ąąshdę́ę́' dasidiits'ą́ą́'.
Áko Diyin God yá dahalne'ii Diyin God bizaad yaa dahoolne'ii ts'ídá t'áádóo nídí t'áá aaníí át'éego nihił ííshjání ályaa. Éí bąą hazhó'ó baa nitsídaahkeesgo yá'át'ééh. Jó, chahałheeł góne' bee hool'iní bee i'díídíín nahalingo nihijéí biyi'di hayííłką́ągo índa sǫ'tsoh hááyáajį' hazhó'ó baa nitsídaahkees.
Díí ts'ídá nihił béédahózin le': Diyin God bizaad biyi'dóó nee'ni'jį' ádahodooníiłii bee ak'eda'ashchínígíí doo diné ła' t'áá bí bíniik'ehgo yik'i'diitáanii át'ée da.
Háálá Diyin God bizaad baa hane'ígíí éí diné ła' doo t'áá bí íinízinígíí bik'ehgo yaa hoolne'ii át'ée da, nidi diné bił dahodiyinii éí Níłch'i Diyinii yádabiiłti'go Diyin God yá dahoolne'.
Íídą́ą́' t'óó ádahodil'į́įgo dahalne'ii hatahgóó nidaaskai yę́ęgi át'éego doo t'áá aaníígóó nida'nitinii nihitahgóó dahodooleeł. Éí na'nitin doo t'áá aaníinii diné bida'oodlą' yits'ą́ą́' nidayiiłchxǫǫhii t'áá nahonit'inee yił nihidookahgo, Bóhólníihii hadił bee náádziisnii' nidi doo dahoniidzin da dahodidooniił, áko éí tsxį́įłgo ábidoołdįįłii yee ák'ijį' dahodoołchįįł.
Éí t'óó baa'ihgo naaldeehígíí lą'í yidahididookah, éí biniinaa t'áá aaníígóó honít'i'ii baa'ihgo yaa yádaałti' dooleeł.
Áádóó adádanoolníigo hane' t'óó ádaalyaii yee nihił dahalne'go nihinahjį' da'doot'įįł. Ákódaat'ínígíí t'áá shiidą́ą'dii atídabidi'doolníiłgo bá nidahwiist'ą́ągo át'é, áádóó ádabidoołdįįłígíí doo ałhosh da.
Háálá diyingo nidaal'a'í Diyin God yich'į' ádił da'asiih yę́ędą́ą́' doo yaa hą́ą́h niizį́į́'góó ts'ídá doo nihoodzą́ą́ góyaa hadah ayiistł'íidgo, a'áán ts'ídá hodiłhiłgo haz'ą́ą́ góyaa ánihwiit'aah beiníłką́ąjį' yida'aztł'ǫ́.
Áádóó Diyin God, ałk'idą́ą́' nihokáá' dine'é doo dabidísingóó biniinaa doo yaa hą́ą́h niizį́į́'góó tó yee íísdįįd. Nidi Nóah éí ts'ídá t'áá ákogi é'ét'é yaa halne'ii áádóó t'áá tsosts'id jilt'éhégo bił yisdájookai.
Diyin God éí Sádam índa Gomárah kin haal'áhígíí ádooldįįłgo yá haadzíí'. Áko łeeshch'iih t'éí nááda'diijoł dooleełgo kǫ' yee íísdįįd. Áko Diyin God doo dazdísingóó nijildeehígíí áhodi'doolníiłii díí bee ádéédazhdi'dootį́į́ł.
Nidi Lat, diné t'áá ákogi át'éii jílíinii, Diyin God díí yits'ą́ąjį' ho'níłnii'. Lat éí diné doo yá'ádaashóonii t'áá íiyisí baa'ihgo naaldeehii doo bee asosdoos'įįd da.
Éí diné t'áá ákogi át'éii jílį́įgo, diné doo yá'ádaashóonii bitahgi kééhojit'į́įgo bee haz'áanii doo yik'ehgóó ádaat'ínígíí joo'į́įgo áádóó jidiits'a'go biniinaa t'áá ákwíí jį́ hwii' sizíinii t'áá ákogi át'éhígíí bich'į' nahojiiłnáá nít'éé'.
Jó, Bóhólníihii éí Diyin God deidísinii nabídahonitaahii yits'ą́ą́dóó yisdáyiiníiłgo bił bééhózin, áádóó doo t'áá ákogi ádaat'éii ánihwiit'aah beiníłką́ąjį' atíhodoolíiłgo bił bééhózin.
Adáhonooní ni'iiłchxǫǫhii yik'ehgo naaldeehii, áádóó bee ídahólníihii doo deinízinii éí agháago atídabidi'doolnííł. Doo t'áá aaníinii yee nida'nitinii doo nídanilyéésgóó bízhą́ da'ílį́įgo aghá ádadees'áii éí aghá dahizdíízíinii doo hwéédaaldzidgóó dahódziih.
Azhą́ diyingo nidaal'a'í éí doo t'áá aaníinii yee nida'nitinii biláahgo ádabóodziil áádóó bídahólníih nidi, doo t'áá k'ad Bóhólníihii binááł yik'ídaha'áahgo nídayíídzíi' da.
Naaldlooshii doo nitsídaakeesii éí bił nidahadeełgo nidabidi'tseed t'éiyá yiniyé nidahachíhígi át'éego, díí doo t'áá aaníinii yee nida'nitinii t'áadoo ak'ida'diitįįhí t'óó dzólníígóó da'ódziih. Éí baa'ihii yaa nidaakaii atínábidoodlíiłgo ábidoołdįįł.
T'áá ha'át'éegoda atída'jił'į́įgo bik'édígi atínídahodi'doolnííł. T'áá jį́įgo nidi badaa'ihii bee tsi'ndajikaígíí hoł nidahooshǫǫh. Baa yáhásinii índa bąą doo dahats'íidii dajílį́įgo áádóó baa bił dahoneenigo yooch'ííd yee danihinó'áahgo nihitah nída'adį́į́h.
Adilyé t'éiyá binádaazhiin, bąąhági át'éii doo yee hwiih daaleeh da. Diné t'áá ałtsojį' doo hada'ólníinii yóó'adeinii'ááh. Adáhonooní yí'ádadiyiil'ą́ą́'. Hóyée'jį' atíbidi'doolníiłgo bá ha'oodzíi'ii danilį́.
Ts'ídá t'áá ákogi át'éego honít'i'ii yóó'adeideez'ą́ągo yóó'aheeskai. Bíyor biye', Béílam, áát'įįdígíí yikék'eh dookai. Jó, éí doo ákwii ó'oo'nííł bee a'ídeeł bił ayóó áhoot'éé nít'éé',
nidi doo ákǫ́ǫ́ át'íinii biniinaa bi'deesteh. Télii doo hadoodzihii saad yee hach'į' haadzíi'go doo áhojoohyąądgóó ájínéehii yineestł'ah.
Díí doo t'áá aaníinii bee nidazh'nitinii éí tó hadaazlį́į́ nít'éé' yę́ęgóó bił nídahóółtseii nidahojílin, níyol bee k'os bił yóó'adahayóołii nidahojílin. Éí ts'ídá hodiłhiłgo chahałheeł bił haz'ą́ądi há hasht'edahoolyaa.
Háálá ádaa dahoji'niihgo saad t'áadoo nánídlíinii bee yádajiłti'. Diné nida'iisíihgo dahinánígíí bitahdóó hojoobá'ígo yisdádahinichéhígíí baa'ihgo bidádazhnoolníinii bee dazhnó'áahgo yóó'adazhnii'ááh.
Azhą́ doo yá'ádaat'éehii bits'ą́ą́dóó nihéédadidoochił, dahałníi nidi, t'áá bí ni'iilchxǫǫh yinaalte' danilį́įgo ádaaní, háálá t'áá hak'eh didleehígíí binaalte' jileeh.
Háálá nihiBóhólníihii Jesus Christ Yisdánihiiníiłii t'áá aaníí yéédahoosįįdgo, nahasdzáán bikáá' bąąhági át'éii yits'ádahaazhjéé'dóó bik'ijį' bąąhági át'éii bik'eh náádadeesdlį́į'go, átséédą́ą́' ádaat'éé nít'ée'ii yiláahdi t'óó yówehda ádaat'é daaleeh.
Háálá bił béédahoozindóó bik'ijį' diyingo bee haz'áanii baa dadeest'ánę́ę yits'ą́ąjį' nídaazyizjí éí t'áá ákogi át'éego honít'i'ii ts'ídá t'áadoo bił béédahoozįįdjí agháago bá yá'át'éeh doo nít'éé'.
T'áá aaníí saad bee hódzą́ bik'ehgo bich'į' ádahóót'įįd, éí kóníigo yaa halne', Łééchąą'í bikwi néídį́į́h. Áádóó, Bisóodi tánásgiz yę́ę hashtł'ish yénínááná'nah.
Ayóó'ánihósh'níinii, díí bił k'ad naakidi nihich'į' naaltsoos áshłééh. Naaltsoos t'áá áłah biyi' nihintsékees doo bąąh chinii bee nitsídaahkees dooleełgo díí béédanihiyiishnííh.
Diyin God yá dahalne'ii dadiyinii nee'nijį' saad yaa dahoolne'ii áádóó daal'aadii daniidlíinii nihinahjį' Bóhólníihii Yisdá'iiníiłii yee has'áanii nihaa deet'áanii béédanihiyiishnííh.
Díidíígíí áłtsé nihił béédahodoozįįł, nihoogháahjį' yoołkáałgo á nidahałt'i'ii t'áá bí be'adádahonooni' yik'ehgo naaldeehii nidahidookah. Éí nihá nidahałt'i'go
kódaaníi doo, Náádeeshdááł, jiníigo nihozhní'áanii háájíshą' ajííyá? Jó, danihizhé'é yę́ę ałtso dazneeznáádóó wóshdę́ę́' t'ahdii t'áá ákóhoot'é, hodeeyáádą́ą́' t'áá ałtsoní ádaalyaadóó wóshdę́ę́' ádaalyaii t'ahdii t'áá ákódaat'éego hoolzhish.
Díí t'áá ákódaanéehgo doo t'áá k'ad yaa ákodaniizį́į' da; jó, Diyin God bizaad bik'ehgo yót'ááh hiníláii ałk'idą́ą́' hólǫ́, áádóó ni' táyi'dę́ę́' háá'á áádóó tó bee hasht'eelyaa
áádóó bik'ijį' tó yíląądgo nihokáá' dahólóonii t'áá ałtso tó bee ábi'disdįįd.
Áko k'ad Diyin God t'áá éí saad yee haadzíi'ii bee yót'ááh hiníláii índa nahasdzáán hólónígíí kǫ' yee íidoołdįįłjį' hasht'eyósingo hoolzhish. Baa hoolzhiizhgo diné doo Diyin God dazdísinígíí Diyin God há nihwii'aahgo hool'áágóó ti'dahojooníihgo há nihodiyoo'ááł.
Nidi, ayóó'ánihósh'níinii, díí t'ááká baa dayoohnééh yíila', éí Bóhólníihii ła'a jį́ azlį́'ígíí t'ááłáhídi mííl nááhaígi át'éego yaa nitsíkees, áádóó t'ááłáhídi mííl nááhaígíí ałdó' ła'a jį́ azlį́'ígi át'éego yaa nitsíkees.
Ła' ádajiní, Bóhólníihii kóhodoonííł nínę́ę doo hąh yi'doolíił da lá. Nidi yee haadzíi'ii ts'ídá yi'doolíiłgo yee has'ą́. Jó, nízaadgóó nihich'į' ha'ólní, ts'ídá doo ła' ázhdoodįįł da nízingo, nidi t'áá ádzíłtso łahgo át'éego tsíńdazdookosgo habąąhági át'éii bits'áhizhdookah hó'ní.
Nidi ani'įįhii tł'ée'go yigháhígi át'éego Bóhólníihii nádáhígíí beidoołkááł, ákohgo yádiłhił ayóó íits'a'go bił yóó'ahodoogááł, áádóó kǫ' bits'áhonigahii bee yót'ááh hiníláii biyi'di dahólóonii ałtso ádoodįįł, áádóó nahasdzáán índa bikáa'gi dahólóonii t'áá ałtso adidook'ą́ą́ł.
Áko t'áá ałtsoní kót'éego ádooldįįłgo, k'ad haash yit'éego da'íínółdįįh? Jó, diyin k'ehgo dahinohnáa doo, áádóó Diyin God dadíínóhsin.
T'áadoo hodina'í Diyin God beidoołkááł lá danohsingo dahinohná. Diyin God beiníłką́ągo yót'ááh hiníláii adidook'ą́ąłgo ałtso ádoodįįł, áádóó yót'ááh hiníláii biyi'di dahólóonii ałtso dadidoołhįh.
Nidi Diyin God yee nihoní'áanii bik'ehgo yót'ááh hiníláii ániidíii áádóó nahasdzáán ániidíii bíká dadíníit'į́į́', éí bikáá' t'áá ałtsogóó ts'ídá t'áá ákogi é'ét'é hólǫ́ǫ dooleeł.
Éí bąą, ayóó'ánihósh'níinii, díí bíká dadínóh'į́į'go Diyin God binááł doo nihąąh daahchinígóó, áádóó t'áadoo bee nihik'ídahót'ahígóó haleebee ádaaht'į́įgo Diyin God bił k'é da'ahíínóh'níi le'.
Áádóó nihiBóhólníihii nízaadgóó ha'ólnínígíí yisdá'iildééh át'éego baa nitsídaahkees. Nihik'is Paul ayóó'ádeíníi'níinii bee hódzáanii baa deet'ánígíí ałdó' t'áá ákót'éego yee nihich'į' ak'e'ashchį́.
Paul binaaltsoos t'áá ałtso biyi'dóó díí yee ak'e'ashchį́įgo, t'áá éigi át'éego yee ak'e'ashchį́. Binaaltsoos biyi' bee ak'eda'ashchínígíí ła' bik'idi'dootį́łígíí ayóogo nidantł'ago doo bił éédahózinii índa bida'oodlą' doo dabidziilii hazaad nideigiz. Éí Diyin God bizaad biyi' łahgóó bee ak'eda'ashchíinii ałdó' nideigiz. Éí biniinaa hool'áágóó ti'hoo'níihii yee ák'ijį' dahodoolchįįł.
Nidi nihí, ayóó'ánihósh'níinii, díí t'áá íídą́ą́' nihił béédahózin. Éí bąą ádaa ádahołyą́. Doo ádaa ádahołyą́ą́góó éí diné doo yá'ádaashóonii nida'iisíhígíí yóó'adanihinii'áahgo doo danihidziil da dadoohłeeł.
Nidi nihiBóhólníihii Yisdánihiiníiłii Jesus Christ bibee ajooba' índa t'áá bí béédahonohsinígíí bee danóohséeh doo. Éí díí jį́ índa hool'áágóó baa ha'niih doo! T'áá ákót'ée doo.
Iiná saad jílíinii éí t'áá hodeeyáádę́ę́' hojílǫ́, éí dahosidiits'ą́ą́' índa t'áá nihí nihináá' bee dahoníil'į́į́' áádóó hódadeelnii'.
Éí iiná jílínígíí yit'íní ízh'diilyaago dahoníil'į́į́', áko éí bee haa nidahwiilne', índa iiná doo ninít'i'ii jílį́įgo aTaa' bił hojílónígíí nihich'į' ííshjání ízh'diilyaago hwee nihił nidahwiilne'.
Ts'ídá t'áá aaníí Diyin God aTaa' áádóó biYe' Jesus Christ bił ahił daniidlį́. Nihí ałdó' ahidiníłnáago nihił ahił daniidlį́į doo biniyé dahoníil'į́'ígíí áádóó dahosidiits'ą́'ígíí bee nihił dahwiilne'.
T'áá yíní át'éegi nihił dahózhǫ́ǫ doo biniyé nihich'į' naaltsoos ádeiilnééh.
Áko Diyin God biYe' bits'ą́ą́dę́ę́' hane' dasidiits'ą́'ígíí áádóó bee nihił dahwiilne'ígíí éí kót'é: Diyin God adinídíín jílį́, áko chahałheeł ts'ídá doo bił ahízhdéét'i' da.
Bił ahił daniidlį́, dadii'níi nidi, chahałheeł biyi' dayíníikáahgo danihiyooch'ííd, áádóó t'áá aaníinii doo bik'ehgo dahinii'náa da.
Nidi t'áá adinídíín biyi' hojílónígi át'éego adinídíín biyi' dayíníikáahgo, ahidiníłnáago ahił daniidlį́, áko haYe' Jesus Christ t'áá bí bidił yee nihibąąhági át'éii t'áá át'é ałtso nihąąh tánéigis.
Bąąhági át'éii nihii' ádin dadii'níigo ádinda'iidlo', áko t'áá aaníinii doo nihii' dahólǫ́ǫ da.
Bąąhági ádeiit'ínígíí bee ádaa dahwiilne'go, hó ha'ahódlíii índa ts'ídá t'áá ákogi ááníiłii jílį́įgo nihibąąhági ádaat'éii ałtso nihá yóó'azhdidoo'ááł, áádóó doo t'áá ákogi ádeiit'įįdii ałtso nihąąh táázhdoogis.
Doo bąąhági ásht'į́į da, dadii'níigo Diyin God biyooch'íidii nilį́įgo ádeíníilzin. Áádóó bizaadígíí nihii' ádin.
Sha'áłchíní, doo bąąhági ádaaht'į́į da doo, nihósh'níigo díí bee nihich'į' ak'e'ashchí, nidi nihí ła' bąąhági íit'į́įgo ííshją́ą́ Jesus Christ ts'ídá t'áá ákogi át'éii jílíinii, éí Diyin God aTaa' bich'į' nihá na'ak'íyájíłti'.
Jó, hó nihá dadziztsánígíí bee nihibąąhági át'éii nihá yóó'azhdíí'ą́. Doo t'áá nihí t'éiyá nihá dadziztsą́ą da, nidi nihokáá' dine'é t'áá ałtso bibąąhági át'éii bá dadziztsą́.
Diyin God bibik'eh ó'oo'níiłii bik'eh dahoniil'į́įgo, éí bee t'áá aaníí béédahoniilzingo nihił béédahózin.
Bééhasin, jiníigo ákondi bibik'eh ó'oo'níiłii doo bik'eh hojíł'į́į́góó, éí biyooch'íidii jílį́, índa t'áá aaníinii doo hwii' hólǫ́ǫ da.
Nidi t'áá háiida Diyin God bizaad bik'eh hojíł'ínígíí éí ts'ídá hadaałt'éego Diyin God ayóó'ájó'ní. Díí bee t'áá aaníí nihił béédahózingo Diyin God bii' dahoniidlǫ́.
Diyin God bii' honishłǫ́, jinínígíí, Jesus Christ naayá yę́ęgi át'éego joogáał doo.
Shik'isóó ayóó'ánihósh'níinii, bik'eh ó'oo'níiłii ániidíii doo bee nihich'į' ak'e'ashchíi da, nidi díí t'áá ałk'idą́ą́' bik'eh ó'oo'níiłii, bik'eh ó'oo'níiłii saad bee hodeeshzhiizhii, t'áá íídą́ą́' dasidoots'ą́ą'ii t'áá éí át'é.
Náá'áłdó' bik'eh ó'oo'níiłii ániidíii bee nihich'į' ak'e'ashchíigo át'é, éí t'áá aaníinii hwii' hólǫ́ǫgo nihí ałdó' nihii' hólǫ́. Háálá chahałheeł yóó'eeldoh áádóó adinídíín t'áá aaníinii k'ad bee hool'in.
T'áá háiida hool'ingi naashá, jinínígíí, ákondi hak'is bik'eezhdiniihgo éí t'ahdii chahałheeł bii' joogáałgo át'é.
Hak'is ayóó'ájó'nínígíí éí t'áá áłahjį' hool'ingi hojílǫ́, áko ła'da doo haniinaa didoogoh da.
Nidi hak'is bik'eezhdiniihii éí chahałheeł bii' hojílǫ́, áádóó chahałheeł bii' joogááł, áko joogááłgóó doo hoł bééhózin da, háálá chahałheeł hanáá' íísdįįd.
Sha'áłchíní, nihich'į' ak'e'ashchí, háálá Christ bee nihibąąhági ádaat'éii nihá yóó'ahideest'ą́.
Azhé'é danohłíinii, nihí ałdó' nihich'į' ak'e'ashchí, háálá hodeeyáádę́ę́' hojílóonii hwéédahonohsin. Tsíłkéí danohłíinii, nihich'į' ak'e'ashchí, háálá bąąhági át'éii nilínígíí bik'eh dasidoohdlį́į́'. Áłchíní danohłíinii, nihich'į' ak'e'ashchí, háálá Diyin God aTaa' béédahonohsin.
Azhé'é danohłíinii, nihich'į' ak'eshéłchį́, háálá hodeeyáádę́ę́' hojílóonii hwéédahonohsin. Tsíłkéí danohłíinii, nihich'į' ak'eshéłchį́, háálá danihidziil, áádóó Diyin God bizaad nihii' dahólǫ́, áko bąąhági át'éii nilínígíí bik'eh dasidoohdlį́į́'.
Nahasdzáán bikáá'góó dahólóonii t'áadoo ayóó'ádeínóh'níní, nihokáá' bił nidahazt'i'ii nidi dooda. T'áá háiida nihokáá' bił nidahazt'i'ii ayóó'ájó'nínígíí éí aTaa' bibee ayóó'ó'ó'níinii doo hwii' hólǫ́ǫ da.
Háálá nihokáá' bił nidahazt'i'ii t'áá ałtso, ats'íís yidánoolníinii, áádóó anáá' yidánoolníinii áádóó iiná bee ádaa hodzódlíii éí doo aTaa' bits'ą́ą́dę́ę́' ádaat'ée da, nidi nihokáá'dóó ádaat'é.
Índa nihokáa'gi dahólóonii áádóó ił bidádahonooníinii t'áá bił yóó'ahodoogááł, nidi Diyin God íinízinii bik'ehgo ájooníiłii éí hool'áágóó hojílǫ́.
Sha'áłchíní, k'adę́ę nihoolzhíísh, Christ bi'ana'í nilíinii doogááł ha'níigo dasidoots'ą́ą́' yę́ęgi át'éego, k'ad nidi Christ bi'ana'í danilíinii lą'í nidahaaskai; díí bee k'adę́ę nihoolzhíshígíí nihił béédahózin.
Nihits'ą́ą́dóó aheeskai, nidi éí doo t'áá aaníí nihíí' danilį́į da, háálá nihíí' danilį́įgo, t'ah nihił naakai doo nít'éé', nidi éí t'áadoo bahat'aadí doo nihits'ą́ą́dóó danilínígíí béédahodoozįįł biniyé nihits'ą́ą́dóó aheeskai.
Nidi Diyin God jílíinii ats'ánihizhnínil áádóó t'áá ałtsojį' nihił ééhodzísin.
T'áá aaníinii doo nihił béédahózin daígíí doo biniyé nihich'į' ak'e'ashchíi da, nidi nihił béédahózinígíí biniyé, áádóó t'áá aaníinii wooch'ííd bąąh ádingo nihił béédahózin.
Háishą' biyooch'íidii nilį́? Jesus éí doo Christ át'į́į da, jinínígíí lą́ą. ATaa' índa biYe' doo ádízhdéélt'i'góó hadziidziihígíí éí lá Christ bi'ana'í jílį́.
T'áá háiida aYe' doo ádízhdéélt'i'góó hadziidziihígíí éí aTaa' doo hwee hólǫ́ǫ da, nidi aYe' ádízhdéélt'i'go hadziidziihígíí éí aTaa' nilíinii hwee hólǫ́.
Áko da'iisoohdląąd yę́ędóó dasidoots'ą́ą'ii t'áá áłahjį' bíni'dii nihii' dahólǫ́ǫgo ádeínóhsin. Bitł'áahdidą́ą́' dasidoots'ą́ą'ii t'áá áłahjį' nihii' dahólǫ́ǫgo aYe' índa aTaa' t'áá áłahjį' bii' dahonohłǫ́ǫ doo.
Áko díí bee nihá nihozhní'ą́ągo bee hadzoodzíi'ii éí iiná doo ninít'i'ii.
Nihida'doolohii beinísht'į́įgo díí bee nihich'į' ak'e'ashchí.
Nidi nihí Christ bee Níłch'i Diyinii nihii' hazlį́į'go ła'da nanihizhnitin dooleełígíí doo bee nihich'į' anídahazt'i' da, háálá Níłch'i Diyinii t'áá ałtsoní yínanihiniłtin. T'áá aaníinii, éí doo wooch'ííd át'éégóó yínanihiniłtin. Áko éí bik'eh dahonoł'į́įgo t'áá áłahjį' Christ bii' dahonohłǫ́.
Sha'áłchíní danohłíinii, t'áá ałtsojį' bii' dahonohłǫ́, áko Christ yit'íní í'diilyaago doo nitsideiidáa da doo, áádóó náánádzáago bidááhdóó deiidzį'go doo ádaa yádaniidzin da doo.
Christ ts'ídá t'áá ákogi át'éii nilį́įgo nihił béédahózin. Áko t'ááłá'í jinítínígo ts'ídá t'áá ákogi ádajit'íinii Diyin God bits'ą́ą́dóó náádaho'dizhchį́įgo ałdó' nihił béédahózin.
Dooládó' ayóó át'éego aTaa' ayóó'ánihó'níi da lá! Jó, Diyin God ba'áłchíní danihidi'ní, áko t'áá aaníí éí daniidlį́. Nihokáá' dine'é t'áadoo hwéédahoosįįdgóó biniinaa nihí ałdó' doo nihéédahósin da.
Ayóó'ánihósh'níinii, k'ad Diyin God ba'áłchíní daniidlį́. Ádaniit'ée dooleełii t'ah doo bééhózin da nidi, Christ nádzáago t'áá bí át'éhígi ádaniit'é dadiidleełgo nihił béédahózin, háálá ázhnoolninígíí nihił béédahodoozįįł.
Áko Christ t'áá hó ájít'éhígi át'éego diné t'ááłá'í nítínígo ákót'éego hwee bił chodahoo'íinii bąąhági át'éii bijéí bąąh ádaadingo áda'dólzin.
T'ááłá'í jinítínígo bąąhági ádajit'íinii éí bee haz'áanii dayiitíihii dajílį́; bąąhági át'éii éí bee haz'áanii hitíihii óolyé.
Jesus Christ éí nihibąąhági ádaat'éii nihits'ázhdidoo'ááł biniyé jiníyá áádóó bąąhági át'éii doo hwii' hólǫ́ǫ daígíí nihił béédahózin.
T'áá háiida Christ bii' hojílónígíí bąąhági át'éii doo t'áá náás joołt'ih da doo; t'áá háiida bąąhági át'éii t'áá náás joołt'ihígíí Christ t'ah doo jiiłtséeh da, doo nidi bééhojísin da.
Sha'áłchíní, t'ááká ła'da nihi'dóleeh lágo! Ts'ídá t'áá ákogi ájooníiłii éí Christ ts'ídá t'áá ákogi át'éii nilínígi át'éego ts'ídá t'áá ákogi át'éii jílį́.
Bąąhági ájít'ínígíí éí níłch'i bida'iiníziinii binanit'a'í bits'ą́ą́dę́ę́' hojílǫ́, háálá níłch'i bida'iiníziinii binanit'a'í éí t'áá hodeeyáádę́ę́' bąąhági áánííł. Diyin God biYe' éí níłch'i bida'iiníziinii binanit'a'í binaanish íidoołdįįł yiniyé níyá.
T'áá háiida Diyin God bits'ą́ą́dóó bi'dizhchínígíí bąąhági át'éii doo t'áá náás yoołt'ih da doo, háálá Diyin God yee át'éii bii' hólǫ́, áko bąąhági át'éii doo t'áá náás joołt'ih le' át'ée da, Diyin God bits'ą́ą́dóó bi'dizhchį́, éí bąą.
Díí bee Diyin God ba'áłchíní índa níłch'i bida'iiníziinii binanit'a'í ba'áłchíní ał'ąą át'éego bee bééhózin: t'áá háiida doo ts'ídá t'áá ákogi ájooníłígíí éí doo Diyin God bits'ą́ą́dóó hojílǫ́ǫ da, áádóó Christ bee hak'is nilíinii doo ayóó'ájó'níinii éí doo Diyin God bits'ą́ą́dóó hojílǫ́ǫ da.
Háálá, Ayóó'áda'ahíínóh'ní, ha'níigo ts'ídá átséedi hane' dasidoots'ą́ą́'.
Kéin áát'įįd yę́ęgi doo ádeiit'į́į da doo. Jó, Kéin éí níłch'i bida'iiníziinii binanit'a'í bíí' jílį́įgo biniinaa hatsilí jiisxį́. Ákoshą' ha'át'íí biniinaa hatsilí jiisxį́? Jó, t'áá hó doo ákogi ájoonííłgóó biniinaa, áádóó hatsilí éí t'áá ákogi ááníiłgo biniinaa jiisxį́.
Shik'isóó, nihokáá' dine'é danihijoołáhígíí t'áadoo bik'ee nihił adahayóí.
Aniné bii'dóó iiná bii'jį' ahiikaigo nihił béédahózin, háálá Christ bee nihik'isóó danilíinii ayóó'ádeíníi'ní. Hak'is doo ayóó'ájó'níinii éí t'ahdii aniné bii' hojílǫ́.
T'áá háiida hak'is bik'eezhdiniihígíí éí diné neiłtseedii jílį́, áko nihił béédahózingo diné neiłtseedii éí iiná doo ninít'i'ii bee ádin.
Christ be'iina' nihá ninéidiní'ánígíí bąą Diyin God bibee ayóó'ó'ó'ni' baa ákodaniidzį́į́', áko nihí ałdó' Christ bee nihik'isóó danilíinii bá nihe'iina' ninádahidiit'aah doo.
T'áá háiida bee iináanii t'áá hwee hólǫ́ǫgo, éí Christ bee hak'is nilíinii yídin nilíinii hoł bééhózin nidi, t'áadoo le'é doo bee baa jijoobaahgóó, ákoshą' haa yit'éego Diyin God bibee ayóó'ó'ó'ni' hwii' hólǫ́ǫ doo.
Sha'áłchíní, Ayóó'áda'ííníi'ní, dadii'níigo t'áadoo t'óó ádadii'níní doo, nidi t'áá aaníinii bee ayóó'áda'ahííníi'níigo ałk'i nideiildzil doo.
Díí kót'éego t'áá aaníinii bíí' daniidlį́įgo nihił béédahózin, índa Diyin God bidááhdóó t'áadoo nitsideiikaií doo.
Háálá nihijéí, Bąąhági ánít'é, nihiłníigo Diyin God éí nihijéí biláahdi ayóó át'éii nilį́įgo nihił béédahodoozįįł, háálá t'áá ałtsoní bił bééhózin.
Ayóó'ánihósh'níinii, nihijéí ná nihoot'ą́ doo nihiłníígóó, Diyin God binááł doo nitsideiidáa da doo.
T'áá ha'át'íhída bídayíníikeedgo bits'ą́ą́dóó nihee nidahwiileeh, háálá yee has'áanii bik'eh dahoniil'į́įgo bił hóshóonii baa nideiikai.
Áko díí yee has'áanii át'é, t'áá bí biYe' Jesus Christ bízhi' nihił danilį́įgo deinohdlą́ą doo, áádóó t'áá yee nihá haadzí'ígi át'éego, ayóó'áda'ahííníi'níi doo.
Diyin God yee has'áanii bik'eh hojíł'į́įgo Diyin God bii' hojílǫ́, áádóó Diyin God hwii' hólǫ́. Diyin God éí Níłch'i Diyinii nihaazhníł'a'ígíí bee Diyin God nihiyi' hojílǫ́ǫgo nihił béédahózin.
Ayóó'ánihósh'níinii, Níłch'i Diyinii shii' hólǫ́, daanínígíí t'áadoo t'áá ałtso deinohdlání, nidi éí t'áá ałtso nidaałkaah, t'áá daats'í aaníí Diyin God biNíłch'i Diyinii bii' dahólǫ́. Háálá t'óó ádahodil'į́įgo dahalne'ii nihokáá'góó t'óó ahayóí deíkááh.
Díí bee Diyin God biNíłch'i Diyinii bii' dahólónígíí nihił béédahózin doo, jó éí, Jesus Christ diné silį́į'go bi'dizhchį́, daanínígíí Diyin God biNíłch'i Diyinii bii' hólǫ́.
Nidi t'áá háiida, Jesus Christ doo diné silį́į'go bi'dizhchį́į da, dajinínígíí, éí Diyin God biNíłch'i Diyinii hwii' ádin. Nidi Christ bi'ana'í nilíinii biníłch'i t'éí hwii' hólǫ́. Christ bi'ana'í biníłch'i doogááł ha'níigo dasidoots'ą́'ígíí k'ad t'áá íídą́ą́' nihokáa'gi hólǫ́.
Sha'áłchíní, nihí Diyin God bíí' danohłį́, áko doo t'áá aaníí át'éégóó nida'nitinii bik'eh dasidoohdlį́į́', háálá nihiyi' hojílónígíí éí nihokáá' dine'é bitahdi hólónígíí biláahgo áhóodziil.
Éí nihokáá' yits'ą́ą́dóó ádaat'į́, éí bąą nihokáá' dine'é k'ehgo yádaałti', áádóó nihokáá' dine'é dabidiits'a'.
Nidi nihí éí Diyin God bíí' daniidlį́. T'áá háiida Diyin God yééhósinígíí danihidiits'a', nidi Diyin God doo bíí' danilíinii doo danihidiits'a' da. Díí bee t'áadoo bahat'aadí Níłch'i t'áá aaníinii índa níłch'i bina'adlo'ii nihił béédahózin.
Ayóó'ánihósh'níinii, haa'íshą' ayóó'áda'áhííníi'níi doo, háálá ayóó'ó'ó'ní éí Diyin God bits'ą́ą́dę́ę́', áádóó ayóó'ó'ó'níinii éí Diyin God bits'ą́ą́dóó bi'dizhchį́, áko Diyin God yééhósin.
T'áá háiida doo ayóó'á'jó'níinii éí Diyin God doo bééhodzísin da, háálá Diyin God ayóó'ó'ó'níinii nilį́.
Jó, Diyin God biYe' t'ááłá'í bá yizhchínígíí bee dahinii'náa doo biniyé nihokáá' dine'é yitahjį' yiníł'a'. Díí bee Diyin God ayóó'ánihó'nínígíí nihił béédahoozin.
Díí éí ayóó'ó'ó'ní bee bééhózinii: nihídóogo Diyin God ayóó'ádeíníi'nínígíí éí dooda, nidi bídę́ę'go ayóó'ánihó'níigo biYe' nihá dadootsaał biniyé yiníł'a'go nihibąąhági át'éii ałtso nihá yóó'iidíí'ą́.
Ayóó'ánihósh'níinii, díigi át'éego Diyin God ayóó'ánihó'níigo, haa'íshą' nihí ałdó' ayóó'áda'ahííníi'níi doo.
Diné ts'ídá doo ła' Diyin God yiyiiłtsą́ą da, ayóó'áda'ahííníi'níigo, Diyin God nihiyi' hólǫ́, áko Diyin God bee ayóó'ó'ó'ni' nihiyi' hadaałt'éego hasht'eelyaa.
Diyin God haNíłch'i Diyinii nihaazhníł'a'ígíí bee Diyin God hwii' dahoniidlǫ́ áádóó nihii' hojílǫ́ǫgo nihił béédahózin.
Áádóó aYe' nihokáá' dine'é yisdáyiinííł dooleełgo aTaa' biníł'a'ígíí daníil'į́į́', áko éí baa ch'ídahoyiit'aah.
T'áá háiida Jesus éí Diyin God biYe' nilį́įgo bee hadziidziihígíí éí Diyin God hayi' hólǫ́, áádóó Diyin God biyi' hojílǫ́.
Áko Diyin God ayóó'ánihó'níigo nihił béédahózin áádóó deisiidląąd. Diyin God ayóó'ó'ó'ní át'é, áko ayóó'ó'ó'ní biyi' hojílónígíí, éí Diyin God biyi' hojílǫ́, áádóó Diyin God hayi' hólǫ́.
Éí lá bee ayóó'ó'ó'ní nihiyi' hadaałt'éego hasht'eelyaa ni, áko ánihwiit'aah beiníłką́ądi doo nitsideiidáa da dooleeł, háálá nihokáa'gi nihí ałdó' t'áá bí át'éhígi ádaniit'é.
Ayóó'ó'ó'ní, yéé' bąąh ádin, nidi ayóó'ó'ó'ní hadaałt'éii yéé' baa yóó'ahijeeh. Háálá yéé' atí'él'į́ bił naat'i', áko bił yéé' hólóonii doo hadaałt'éego ayóó'ó'ó'níi da.
Diyin God átsé ayóó'ánihó'níigo bąą ayóó'ádeíníi'ní.
Diné ła'da, Diyin God ayóó'óósh'ní, jiníi nidi hak'is jijoołáago, biyooch'íidii jílį́, háálá éí hak'is t'áá joo'į́į nidi doo ayóó'ájó'níígóó, ha'át'éegoshą' Diyin God doo joo'į́į da nidi ayóó'ájó'níi dooleeł?
Áádóó díí bik'eh ó'oo'níiłii Diyin God bits'ą́ą́dę́ę́' nihee dahazlį́į́', éí t'áá háiida Diyin God ayóó'ájó'nínígíí hak'is ałdó' ayóó'ájó'níi dooleeł.
T'áá háiida Jesus éí Christ nilį́įgo joodlánígíí Diyin God bits'ą́ą́dóó bi'dizhchíinii jílį́. T'áá háiida azhé'é ayóó'ájó'nínígíí ba'áłchíní ałdó' ayóó'ájó'níi doo.
Diyin God ayóó'ádeíníi'nínígíí índa yee has'áanii bik'eh dahoniil'ínígíí bąą Diyin God ba'áłchíní ayóó'ádeíníi'níigo nihił béédahózin.
Háálá yee has'áanii bik'eh hól'ínígíí éí Diyin God ayóó'óó'ní át'é. Áádóó yee has'áanii doo ade át'ée da,
háálá Diyin God bits'ą́ą́dóó nidabi'diizhchíinii nihokáá' bił nidahazt'i'ii yik'eh dadidlį́įgo át'é. Jó, nihe'oodlą' bee nihokáá' bił nidahazt'i'ii bik'eh dadiniidlį́.
Háishą' nihokáá' bił nidahazt'i'ii yik'eh didlį́? Jó, Jesus éí Diyin God biYe' nilį́įgo yoodláanii lą́ą.
Jesus Christ tó áádóó dił yee níyá. Doo tó t'éiyá bee da, nidi tó áádóó dił bee jiníyá. Áádóó Níłch'i Diyinii oo'íinii nilį́įgo éí yee nihił halne', háálá Níłch'i Diyinii t'áá aaníinii nilį́.
Jó, yá'ąąshdi díí táa'go [oo'íinii danilį́įgo ch'ídahwii'aah, éí aTaa' áádóó Saad índa Níłch'i Diyinii, áko díí táa'go danilínígíí t'ááłá'í nilį́.
Áko díí táa'go nahasdzáán bikáa'gi oo'íinii danilį́įgo ch'ídahwii'aah,] éí Níłch'i Diyinii áádóó tó índa dił, díí táa'go t'áá aheełt'éego ch'ídahwii'aah.
Diné éí Jesus baa dahojilne'ígíí deiniidlą́, nidi Diyin God t'áá bí biYe' yaa halne'jígo agháago bidziil, háálá Diyin God éí Jesus biTaa' jílį́įgo oo'íinii jílį́įgo baa hojilne'.
T'áá háiida Diyin God biYe' joodlą́ągo baijólíii Diyin God t'áá bí biYe' yaa halne'ígíí hoł bééhózin doo. Nidi t'áá háiida Diyin God doo joodláanii éí Diyin God biyooch'íidii nilį́ jinízin, háálá Diyin God t'áá bí biYe' yaa halne'ígíí t'áadoo joosdląąd da.
Jó, kót'éego baa hane', Diyin God iiná doo ninít'i'ii nihaidiní'ą́, éí iinánígíí haYe' bii' hólǫ́.
Diyin God biYe' hwee hólóonii iiná hwee hólǫ́, nidi Diyin God biYe' doo hwee hólóonii iiná hwee ádin.
Diyin God biYe' bízhi' deinohdlą́ągo baa dadzíínóhłíii iiná doo ninít'i'ii nihee dahólónígíí nihił béédahózin doo [áádóó Diyin God biYe' bízhi' deinohdlą́ągo baa dadzíínóhłíhígíí bee náás wohkah doo ałdó' biniyé] díidí bee nihich'į' ak'e'ashchí.
Diyin God t'áá bí íinízinii bik'ehgo ha'át'íhída bídayíníikeedgo nihididoots'į́łígíí nihił béédahózin, áko baa dadzííníidlíigo bich'į' sodadiilzin.
Áko t'áá ha'át'íhída bídayíníikeedii yidiits'a'go nihił béédahózingo, bídin daniidlíinii bídayíníikeedgo bits'ą́ą́dóó nishódahiilt'eehgo nihił béédahózin.
Diné ła' hak'is nilíinii bąąhági át'éii biniinaa doo da'dootsaałii áyoolíiłgo joo'į́įgo bá sozdilzin doo, áko Diyin God hinááh ánábidoodlííł. Bąąhági át'éii biniinaa doo da'dootsaałii hólǫ́ǫgo iiná haa didoot'ááł. Nidi bąąhági át'éii biniinaa da'dootsaałii hólǫ́; éí yee bąąhági ádzaii bá sodołzin, doo dishníigo ádíshníi da.
Doo t'áá ákogi áhooníiłii t'áá ałtso bąąhági át'éii ádaat'é, nidi bąąhági át'éii doo biniinaa da'dootsaałii ła' hólǫ́.
T'áá háiida Diyin God bits'ą́ą́dóó bi'dizhchíinii bąąhági át'éii doo t'áá náás yoołt'ihgóó nihił béédahózin, háálá Diyin God biYe' haa áhályą́, áko doo yá'áshǫ́ǫ́góó naagháii doo haada hóle' át'ée da.
Diyin God bits'ą́ą́dóó dahoniidlǫ́ǫgo nihił béédahózin, áádóó doo yá'áshǫ́ǫ́góó naagháii nihokáa'gi t'áá át'éé nít'éé' bee bóhólníihgo ałdó' nihił béédahózin.
Diyin God biYe' níyáhígíí nihił béédahózin, áádóó Diyin God t'áá aaníinii nilį́įgo béédahoniilzin doo biniyé ak'idi'yiitįįh nihaidiní'ą́. Áko Diyin God t'áá aaníinii nilíinii bii' dahoniidlǫ́, haYe' Jesus Christ bii' dahoniidlǫ́. Díí éí Diyin God t'áá aaníinii índa iiná doo ninít'i'ii nilį́.
Sha'áłchíní, eda'alyaii bich'į' nahadláii bits'ąą ádaa ádahołyą́. [T'áá ákót'ée doo.]
Da'oodlání yá aląąjį' sizíinii nishłį́įgo, asdzání éí Diyin God ats'ábiníłtíinii ba'áłchíní t'áá bił t'áá aaníinii binahjį' ayóó'óósh'níinii bich'į' naaltsoos áshłééh. Doo t'áá shí t'éiyá ayóó'ádanihósh'níi da, nidi t'áá aaníinii bił béédahózinii ałdó' t'áá ałtso ayóó'ádanihó'ní,
háálá t'áá aaníinii nihii' dahólǫ́, áádóó hool'áágóó nihił hólǫ́ǫ dooleeł.
T'áá aaníinii índa ayóó'ó'ó'níinii bik'ehgo Diyin God aTaa' nilíinii índa Bóhólníihii Jesus Christ t'áá aTaa' biYe' nilíinii bibee ajooba' áádóó bibee aa a'ááh hasinii índa bibee ach'į' hózhǫ́ náhásdlį́į'ii yee nihik'ijidlíi doo.
T'áá Diyin God aTaa' nilíinii bibik'eh ó'oo'níiłii yee nihá has'ánígi át'éego na'áłchíní ła' t'áá aaníinii yik'ehgo dayíkáahgo shił bééhoozinígíí t'áá íiyisí baa shił hózhǫ́.
Áko lą́ą, shilah, bik'eh ó'oo'níiłii ániidíii doo bee nich'į' ak'e'ashchíi da, nidi da'iisiidląąd yę́ędóó bik'eh ó'oo'níiłii nihee dahazlį́'ígíí, t'áá éí bik'ehgo ayóó'áda'ahííníi'níi dooleełígíí baa nánooshkąąh.
Ayóó'ó'ó'ní bee nił hashne'ígíí éí Diyin God bibik'eh ó'oo'níiłii t'áá át'é ts'ídá bik'eh dahoniil'į́į dooleełii ááhdishní. Bik'eh ó'oo'níiłii, Ayóó'áda'ahíínóh'ní, nínígíí éí hane' yá'át'éehii baa adaho'niine' yę́ędą́ą́' dasidoots'ą́ą́', éí bik'eh deínóhkááh.
Doo t'áá aaníígóó nida'nitinii t'óó ahayóí nihokáá'góó deíkááh. Éí, Jesus Christ diné silį́į'go bi'dizhchį́, doo daaníígóó nida'nitin. Ákójíníigo nazh'nitinígíí éí bina'adlo'ii jílį́įgo Christ bi'ana'í jílį́.
Éí bąą ádaa ádahołyą́, bee nidanihineetą́ą'ii t'áá ádzaaí ádaohłe' lágo, áko nihich'į' nidahidoolyéełii t'áá át'é nihich'į' nidahidoolyééł.
T'áá háiida Christ bina'nitin doo bi'jósingóó, nidi t'áá biláahgo bee nazh'nitinígíí éí Diyin God doo hwii' hólǫ́ǫ da. T'áá háiida Christ bina'nitin bi'jósinígíí éí Diyin God aTaa' áádóó aYe' nilíinii hwii' hólǫ́.
Christ bina'nitin doo yee na'nitinii nihaa níyáago t'áadoo niha'ałk'ee sidáhí doo, t'áadoo k'é deínóh'níní doo.
Háálá k'é jó'níigo éí binaanish doo yá'át'éehii bił ałts'ą́ą́' ajíłk'iizgo át'é.
T'óó ahayóígóó bee nihił hodeeshnihii hólǫ́, ákondi ak'e'ashchíigo éí doo bee nihił hodeeshnih da, nidi t'áá shí nihaa deesháałgo t'áá yíní át'éegi ahił nidahodiilnihígíí bíká shił chohoo'į́, áko nihíni' bíighahgo nihił dahózhǫ́ǫ doo.
Nádí, Diyin God nábidiiłtíinii ba'áłchíní k'é daniłní. [T'áá ákót'ée doo.]
Da'oodlání yá aląąjį' sizíinii nishłį́įgo, Géíyas ayóó'óó'níinii, t'áá aaníinii binahjį' ayóó'óósh'níigo, bich'į' naaltsoos áshłééh.
Shik'is ayóó'ánósh'níinii, kodóó nił hózhǫ́ǫgo shił bééhózin, áko nii' sizíinii bił yá'áhoot'éhígi át'éego t'áá ałtsoní yá'át'éehgo ná ááníił doo, índa doo nąąh tééhgóó hinínáa doogo ná bíká sodiszin.
Christ bee nihik'isóó danilíinii ła' neheeskaigo t'áá aaníinii bee sínízį́įgo naa dahoolne'ígíí t'áá íiyisí baa shił hózhǫ́. Jó, t'áá aaníinii t'éiyá bik'ehgo hinínáago shił bééhózin.
Sha'áłchíní éí t'áá aaníinii yik'ehgo dayíkáahgo baa hodisíts'ą́'ígíí éí biláahgo baa shił nááhodoojǫǫłii t'áá ádin.
Shik'is ayóó'ánósh'níinii, nihik'isóó danilíinii, azhą́ doo béédahonísinii nidi, naa dadzólíigo bíká anánílwo' lá.
Kwe'é da'oodlání áłah nádleehígi ne'ayóó'ó'ó'ni' yee naa dahalne'. Éí náásgóó deíkááhgóó chodayooł'į́į dooleełígíí bee bíká anánílwo'go Diyin God baa bił hózhǫ́ǫ doo biniyé ánít'į́.
Háálá Christ yá nidaal'a'go dah dahidiikááhgóó doo da'oodlání, Nihíká adoohjah, doo deiłníi da.
Éí bąą oodlání daniidlíinii díí Christ yá nidaal'a'í danilíinii bíká anéiijahgo yá'át'ééh. Bíká anéiijahgo t'áá aaníinii bee bił nideiilnish dooleeł.
Aadi da'oodlání áłah nádleehii bich'į' naaltsoos íishłaa, nidi Daiyátrifiiz éí aląąjį' na'ídílt'e'go t'éí bił yá'át'ééh, shóhólníhígíí doo bił nilį́į da.
Áko shí aadi níyáá ládą́ą́' saad nichxǫ́'í yee nihá hahadziihgo t'áá ádzaagóó nihaa halne'go yaa naagháhígíí béénihidiyeeshnih. Nidi nichxǫ́'ógo nihaa nahalne'ígíí doo bił sih da, Christ bee nihił danilíinii ákwii nehekáhígíí doo yich'į' k'é nídzin da, índa t'áá háiida bich'į' k'é daznidzin dooleeł yę́ę nidi yich'ą́ą́h naagháago oodlání áłah nádleehii bitahgi k'é daznidzinígíí nahjį' hahodii'níił doo nízin!
Shik'is ayóó'ánósh'níinii, doo yá'át'éehii yaa nidaakaígíí t'áadoo bi'íł'íní, nidi yá'át'éehii yaa nidaakaígíí éí bi'íł'į́. T'áá háiida yá'át'éhígi ájooníłígíí Diyin God bíí' jílį́, nidi t'áá háiida doo yá'át'éhígi ájooníłígíí éí Diyin God doo yizdoołtséeł da.
Demíítriyas éí diné t'áá ałtso bił danilį́įgo baa ch'ídahwii'aah, t'áá aaníinii bik'ehgo diné yá'át'éehii nilį́. Áko nihí ałdó', Diné ákót'éii át'é, dadii'ní, áko t'áá aaníígóó ádadii'níigo nihá nił bééhózin.
T'óó ahayóígóó bee nił hodeeshnihii hólǫ́, ákondi ak'e'ashchíigo éí doo bee nił hodeeshnih da,
nidi t'áá shí naa deesháałgo t'áá yíní át'éegi ahił nahodiilnihígíí éí bíká shił chohoo'į́.
Nich'į' hózhǫ́ǫ le'. Kodóó nik'is danilíinii k'é daniłní. Aadi nihik'is danilíinii shá k'é bijiniih.
Shí Jude, Jesus Christ yá naal'a'í, James yił háá'áázh nishłíinii, Diyin God aTaa' nilíinii diyingo ádahoolaii, Jesus Christ haa áhályą́ągo bíí' dajílínígíí, Diyin God háká ádííniidii, hach'į' naaltsoos áshłééh:
Diyin God bibee aa a'ááh hasinii, áádóó bibee ach'į' hózhǫ́ náhásdlį́į'ii, índa bibee ayóó'ó'ó'níinii k'ee'ąą yilzhishgo yee nihik'ijidlíi doo.
Shik'isóó ayóó'ánihósh'níinii, yisdá'iildééh bee łá'í niidlínígíí bee nihich'į' ak'e'deeshchííł niizį́į́', nít'éé' na'nitin woodláanii t'ááłáhádiígíí hool'áágóó Diyin God bidiyį́į́' danilíinii yeidiyiiz'ánígíí bee yéego nidaahbaah dooleełjígo t'áá ákónéehee baa nánihooshkąąhgo nihich'į' ak'e'deeshchííł néiniisdzį́į́'.
Háálá diné ła' Diyin God doo deidísinii t'áá nanit'inee nihitah dahakááh, éí badaa'ihgo adáhonooní deinízinígíí biniinaa Diyin God bibee ajooba' bee na'nitinígíí łahgo ádeile', índa Jesus Christ t'áá éí t'éiyá nihiNanit'a'í áádóó nihiBóhólníihii nilíinii doo deinízin da. Éí t'áá shiidą́ą'di atídabidi'doolníiłgo bá nidahodiist'ą́.
Azhą́ t'áá íídą́ą́' díí t'áá ałtso nihił béédahózin nidi béénihiyiishnííh, jó, Ííjip dine'é bits'ą́ą́dóó Ízrel dine'é hwéédahideeshchidgo Bóhólníihii yisdáhóójaa', áádóó bik'ijį' doo da'joodlánígíí áho'disdįįd.
Díí ałdó' béénihiyiishnííh, diyingo nidaal'a'í bee óhólníihii doo deiniizį́į' dago dahólónídóó yits'ą́ąjį' dah diikai; éí ts'ídá hodiłhiłgo chahałheeł góyaa bá nihodiyoot'ááł beiníłką́ąjį' hool'áágóó beda'astł'ǫ́ǫgo Diyin God ákóne' bidá'di'níłkaal.
T'áá ákót'éego Sádam áádóó Gomárah índa binaagóó kin hadaas'áá nít'é'ígi diné baa'ihgo na'ageh yee tsi'deeskai, áádóó ahaa nináldeehgo ałdádanoolníí nít'éé', éí hool'áágóó hodook'ą́ą́ł bee até'él'į́įgo ti'hoo'níhígíí yee k'ééhodidoodlííł bee na'nitinii át'é.
T'áá ákót'éego ałdó' díí diné t'áá ádzaagóó nida'nitinii yaa nidayiiyeeł nahalingo t'óó bił ádaat'íinii biniit'aa ahíldahgo nída'ahi'iilnaadgo nida'ádiilchxǫǫh, áádóó bee ídahólníihii ts'ídá doo deidísingóó ayóó ádaat'éii nidi yił nida'í'įįh.
Azhą́ Máíkel aláahgo diyingo naal'a'í nilį́į nidi t'áadoo ákódííniid da. Jó, éí Mózes yę́ę bits'íís biniinaa níłch'i bida'iiníziinii binanit'a'í yił ałgha'dit'ááh yę́ędą́ą́', doo t'áá k'ad yiyíí'įįdgo yá nihoní'ą́ą da, nidi ádííniid, Bóhólníihii nididooteh.
Nidi díí t'áá ádzaagóó nida'nitinii t'áadoo ééhóziní ił nida'í'įįh áádóó naaldlooshii doo nitsídaakeesii nahalingo t'áadoo tsíhodeeskézí t'óó nida'ádiilchxǫǫh.
Éí bá doo hojooba' ájíníi da! Kéin áát'įįd yę́ęgi át'éego diné k'ad ákódaat'į́, áádóó Béílam diné achxáazhii nilį́įgo áát'įįd yę́ęgi át'éego díí diné t'áá bizááká a'ídeeł yíká naanánoodah, índa Kórah éí bee ídahólníihii yich'į' nídiidzáago biniinaa ábi'disdįįd yę́ęgi át'éego díí diné ałdó' bee ídahólníihii yich'į' nídahidiikaígíí biniinaa ádabidi'dooldįįł.
Christ bee ahił danohdlį́įgo ánída'óohsįįhgi doo ádaa nídaat'íinii danilį́įgo nihits'ą́ą́' nída'adį́įhgo t'áá bí t'éí aghá'ádadees'á. Éí dinéhígíí k'os bił yóó'iiyołgo t'áadoo nahałtį́įh da łehígi ádajít'é: aak'eejį' tsin bineest'ą' t'áadoo bąąh nídahasdlį́į'ii, naakidi ałkéé' nídaazganii, áádóó bihétł'óól t'áá bił hadahaastł'íidiigi ádajít'é.
Tónteel bíígháán t'óó báhádzidgo náádadiidáahii bizhéé'ígi át'éego t'óó baa yáhásinígi ádajit'į́; sǫ' wót'áahdi hidijeehígíí hool'áágóó ts'ídá diłhiłgo chahałheeł bee bá nahaz'ánígíigi ádajít'é.
Ádam áho'diilyaadóó wóshdę́ę́' tsosts'idi ałk'i ná'ázhchį́į́ góne' bi'dizhchíinii Íínak wolyéii díí t'áá ádzaagóó nida'nitinii nee'nijį' kóníigo yaa hoolne', Jó'akon, Bóhólníihii éí bidiyį́į́' t'áadoo bee néelą́'ígóó yił nánízą́ągo,
diné t'ááłá'í jinítínígo haa nídahódóot'įįł, áádóó Diyin God doo dazdísinii t'áá ádzíłtso bąąhági ádajíít'įįdii biniinaa há nidahwiist'ą́ągo atídaho'di'doolnííł, índa Diyin God nichxǫ́'ógo baa yádajííłti'ii bee ák'ijį' dahojoolchį' doo.
Díí t'áá ádzaagóó nida'nitinii ts'ídá t'áá áłahjį' t'áadoo biniyéhígóó saad dahółǫ́, índa t'áá hó ádajit'į́ daaníigo saad dabighą́; k'ad yidáahjį' bi'niináanii t'éiyá yik'ehgo deíkááh; t'áá bí t'éiyá alááh ída'dees'áago ádaa daha'niih; t'óó ádaaníigo aa dahaniihgo yee diné łídeichxáázh.
Nidi, nihí ayóó'ánihósh'níinii, nihiBóhólníihii Jesus Christ yá daal'aadii nee'ni'jį' saad yaa dahoolne'ii ts'ídá béédaałniih.
Éí ádanihiłní, Łahgo náhodoodááł baa hoolzhiizhgo diné ándahałt'i' doo, t'áá bí yidáahjį' bi'niináanii yik'ehgo deíkáah doo.
Díí diné ałts'á'áldahgo ádeile'ii danilį́ ni, ts'ísee k'ehgo dahináanii índa Níłch'i Diyinii bee ádaadinii danilį́.
Nidi, nihí ayóó'ánihósh'níinii, ts'ídá diyingo deinohdláanii bikáá'dóó bidziilgo danóohséełgo áda'díí'nółzin; Níłch'i Diyinii bee sodadołzin.
NihiBóhólníihii Jesus Christ nihaa a'ááh nízingo iiná doo ninít'i'ii nihaididoo'áłígíí bíká dadínóh'į́į'go Diyin God bibee ayóó'ó'ó'ni' bii' dahonohłǫ́ǫgo áda'díí'nółzin.
Diné ła' bi'oodlą' bił naaki nilíinii nihił baa dahojoobá'ígo aa a'ááh hasin bee bił dahołne'.
Náádaała' bá bik'ee nihił daayée'go baa dajiinohba'go kǫ' bii'dę́ę́' yisdádahohdzį́į́s nahalinígi át'éego Christ bee yisdádahizhdookah, nidi bąąhági át'éii bee bi'éé' dááchxǫ' nahalinígi át'éego bibąąhági ádaat'éii dajiinohłá.
Doo t'ą́ą́' anídínóohdahgóó Diyin God nihaa áhályą́ągo yilááh neel'ą́. Áádóó t'áadoo bee nihik'ídahót'ahígóó t'áá íiyisí nihił dahózhǫ́ǫgo Diyin God t'áá bí bee bits'ádi'nílíidii yidááhdę́ę́' ninihidiyoo'ishgo yilááh neel'ą́.
Diyin God t'áá éí t'éiyá hóyáanii, Yisdánihiiníiłii, [nihiBóhólníihii Jesus Christ] bee baa ha'niihii, yee ayóó át'éii, bibee óhólníihii índa yee ayóó ábóodziilii éí hodeeyá bítséedidą́ą́' áádóó k'ad índa hool'áágóó bíi'go ahool'á. T'áá ákót'ée doo.
T'óó hodíínáá'ígo ádahodooníiłii Jesus Christ bá nidaal'a'í yich'į' íidoolííł biniyé Diyin God bił yit'íní áyiilaa, áádóó John éí Christ bá naal'a'í jílíinii hach'į' bidiyingo naal'a'í yiníł'a'go hoł yit'íní áyiilaa.
Éí John t'áá bí yiyiiłtsáanii t'áá ałtso áádóó Diyin God bizaad índa Jesus Christ baa hane'ii yaa hoolne'.
Díí ádahodooníiłii baa hane'go yółta'ígíí bik'ihojidlí, índa éí saad deidiits'a'ígíí bik'idahojidlí, áádóó díí biyi' bee ak'eda'ashchíinii yik'eh dahół'íinii ałdó' bik'idahojidlí, háálá koshídę́ę́' hoolzhish.
Shí John, Éízha kéyah biyi'di tsosts'idgo da'oodlání áłah nídaadleehii bich'į' naaltsoos áshłééh: Diyin God éí hojílóonii, éí t'áá áłahjį' hojílónígíí, t'áá éí jidoogáałii, áádóó Níłch'i tsosts'idgo habikáá'dóó nahat'áii yidááhdóó naazíinii, éí habee ajooba' índa habee ach'į' hózhǫ́ náhásdlį́į'ii bee nihik'ihojidlíi le',
índa Jesus Christ, ba'ahódlíii oo'íinii k'ehgo halne'ii, aninéédę́ę́' áłtsé hinááh násdlį́į'ii, ni' bikáa'gi aláahgo naat'áanii danilíinii yinant'áii, éí bibee ajooba' índa bibee ach'į' hózhǫ́ náhásdlį́į'ii yee nihik'ijidlíi le'. Ayóó'ánihijó'níigo hadił bee nihibąąhági át'éii nihąąh táádzízgiz,
índa haDiyin God t'áá éí haTaa' bee bóhólníihii áádóó bá náá'iiłniihii daniidlį́įgo ádanihijiilaa. Ayóó é'ét'é índa óhólnííh hool'áágóó ahóyéel'áágóó hóó' dooleeł! T'áá ákót'ée doo.
Jó'akon, k'os bił yildohgo doogááł, áko diné t'áá ałtso dahwiidoołtsééł, t'áá éí ada'ashiizhii dahwiidoołtsééł. Ni' bikáá'góó ał'ąą dine'é t'áá ałtso haniinaa ák'idadiit'aah doo. T'áá aaníí! T'áá ákót'ée doo.
Bóhólníihii Diyin God, hojílóonii, éí t'áá áłahjį' hojílónígíí, t'áá éí jidoogáałii, Aláahgo Ayóó'áhóodziilii ájíní, Álfa áádóó Oméga, bee hodeezt'i'ii índa bee nihonít'i'ii shí éí nishłį́.
Shí John, nihínaaí nishłíinii, Jesus bił łá'í daniidlį́įgo ti'hoo'nííh áádóó aláahgo bee bóhólníihgo bił haz'áanii índa nízaadgóó ha'ahóní nihił ałts'ą́ą́' da'nisk'iiz. Diyin God bizaad baa hashne'go índa Jesus bá hashne'go biniinaa táyi'dę́ę́' kéyah háá'áago Pátmos hoolyéedi nishi'deeltį́.
Bóhólníihii biháá'áyį́į́h jį́į́ góne' Níłch'i Diyinii nashiiłáá nít'éé', shikéédę́ę́' dilnígi át'éego ayóó íits'a'go iinéé' diséts'ą́ą́',
kóníigo, [Álfa áádóó Oméga, áłtséhígíí índa akée'diígíí nishłį́. Áádóó,] Yíní'ínígíí naaltsoos bikáá' áníléehgo Éfesasgi, Smírnagi, Pérgamasgi, Thaiyatáíragi, Sárdisgi, Filadélfiyagi, índa Leiyodisíyagi, éí tsosts'idgo da'oodlání áłah nídaadleehii bich'į' ánílééh.
Áko shich'į' yáłti'ígíí yideestsééł nisingo náháyáá nít'éé'; bee hool'iní bá yadaa'áhígíí óola bee ádaalyaa léi' tsosts'idgo yiiłtsą́,
áádóó bee hool'iní bá yadaa'áhígíí bitahgi ła' Diné Dzizlį́į'ii nahojílingo hoołtsą́, t'áá hazhdiil'ée'go óola sis hajéíts'iin gónaa binázt'i'.
Hatsiits'iin áádóó hatsii' aghaałgaiigi át'éego łigai, yasígi át'éego łigai, áádóó hanáá' kǫ' dah nídíno'ígíí nahalin;
hakee' éí déédíljah góne' béésh łitsoii nídoolyį́į'go ániidí ánályaago bízdílidígíí nahalin, áádóó tó t'óó ahayóí hadah yiilį́ nahalingo hwiinéé' diits'a';
hála' nish'náájí bee sǫ' tsosts'idgo dah joojih, áádóó diltłish t'áá ałch'ishjigo deeníinii hazéé'dę́ę́' hadzisih, índa jį́honaa'éí bits'ádi'nílííd nahalingo hanii' yiiłtsą́.
Shí hoołtsą́ągo dadziztsą́ nahalingo hayaajį' íígo'. Nidi kóníigo bíla' nish'náájí yee shik'i dah deesnii', T'áadoo nił yé'í, áłtséhígíí índa akée'diígíí nishłį́.
Hináanii nishłį́; dasétsą́ą́ nít'éé', nidi k'ad shoo, ahóyéel'áágóó hinishná. [T'áá ákót'ée doo.] Anoonééł áádóó ch'į́įdiitah bibee ąą ńdítį́hí shee hólǫ́.
Yíní'ínígíí áádóó k'ad ádaat'éii índa náásgóó ádahodooníiłii k'ad bee ak'e'íłchí.
Nish'náájí shílák'eegi sǫ' tsosts'id doo bééhózinii yiniłtsáanii áádóó bee hool'iní bá yadaa'áhígíí óola bee ádaalyaii doo bééhózinii yiniłtsáanii díí óolyé: tsosts'id sǫ'ígíí éí tsosts'idgo da'oodlání áłah nídaadleehii bidiyingo nidaal'a'ígíí ádaat'é, índa tsosts'idgo bee hool'iní bá yadaa'áhígíí éí tsosts'idgo da'oodlání áłah nídaadleehii ádaat'é.
Éfesasgi da'oodlání áłah nádleehii bidiyingo naal'a'í kót'éego bich'į' ak'e'íłchí: Bíla' nish'náájí yee sǫ' tsosts'idgo dah yoojihii, t'áá éí tsosts'idgo bee hool'iní bá yadaa'áhígíí óola bee ádaalyaii yitaagháii kóní:
Baa nidaahkaii, yéego nihinaanish danilíinii índa nízaadgóó hada'íínółníigo shił bééhózin, áádóó diné ba'át'e' dahólóonii doo bich'į' hada'íínółníígóó, índa daal'aadii yee ádadójíii nidasoołkáa'go, áko dabiyooch'íidii danilį́įgo nihił béédahoozinígíí shił bééhózin.
Shízhi' bee hada'íínółnínígíí áádóó bídanołdzilígíí índa doo dasidínóołna'góó shił bééhózin.
Nidi átséédą́ą́' nihi'ayóó'ó'ó'ni' yę́ę bits'áhisoohkaigo át'é, éí t'éiyá nihik'ijį' séł'ą́.
Éí bąą bits'áhisoohkaígíí béédaałniihgo, łahgo át'éego tsíńdadohkeesgo átséédą́ą́' baa nisoohkaii yę́ę t'áá éí baa nináánáhkai. Doodago éí nihaa deesháałgo nihibee hool'iní bá yadaa'áhígíí nahjį' kódeeshłííł.
Nidi díí kódanoht'é, jó, éí Nikoléíyatanz yaa nidaakaii bik'ee dadinohniih, éí shí ałdó' bik'ee dinishniih.
T'áá háiida daz'diits'a'ii Níłch'i Diyinii éí da'oodlání áłah nídaadleehii kwííłníigo yee yił halne'ígíí háni'dii dajíists'ą́ą́'! T'áá ak'eh deesdlį́'ígíí Diyin God bikéyah hózhónígi iiná tsin sikaadii bąąhdóó adooyį́įłgo baa dideesh'ááł.
Smírnagi da'oodlání áłah nádleehii bidiyingo naal'a'í kót'éego bich'į' ak'e'íłchí: Áłtséhígíí áádóó akée'diígíí, t'áá éí daaztsą́ą́ nít'éé' nidi daaztsą́ą́dę́ę́' náádiidzáii kóní:
Baa nidaahkaii áádóó nihich'į' nidahwii'nánígíí shił bééhózin. Té'é'į́ danohłínígíí shił bééhózin, nidi da'oht'į́įgo át'é! Jew dine'é daniidlį́, daaníinii nidi doo éí danilį́į́góó t'áá ádzaagóó nihaa nidahalne'ígíí shił bééhózin, éí níłch'i bida'iiníziinii binanit'a'í Séítan wolyéii yaa áłah nádleehii danilį́!
Bik'ee ti'dahwiidoohnihgo bich'į' hoolzhishígíí t'áadoo bik'ee nihił daayé'í. Jó'akon, nihí dahodínóotahígíí biniyé níłch'i bida'iiníziinii binanit'a'í k'adę́ę nihí ła' awáalyaa góne' anihiiłtł'iid, áádóó nihich'į' nidahwii'náago neeznáá yidoołkááł. T'áá dasinoonáajį' hada'íínółní, áko iináájí naat'á ch'ah nihitaa deeshnih.
T'áá háiida daz'diits'a'ii éí Níłch'i Diyinii da'oodlání áłah nídaadleehii kwííłníigo yee yił halne'ígíí háni'dii dajíists'ą́ą́'! T'áá ak'eh deesdlį́'ígíí naakidi ná'ní'néhígíí doo bidééłníi da doo.
Pérgamasgi da'oodlání áłah nádleehii bidiyingo naal'a'í kót'éego bich'į' ak'e'íłchí: Diltłish t'áá ałch'ishjigo deeníinii dah yootį́įłii kóní:
[Baa nidaahkaii shił bééhózin, áádóó] níłch'i bida'iiníziinii binanit'a'í Séítan wolyéii bibikáá'dóó nahat'áii si'ą́ągi kééhoht'į́įgo shił bééhózin. Shízhi' yéego dayínóhtą', áádóó Ántipas, ba'ahódlíigo shá halne'ii, éí nihitahgi níłch'i bida'iiníziinii binanit'a'í kééhat'į́įgi bi'diisyíinii bíyoołkááł yę́ędą́ą́' doo haa dadzííníidlíi da, t'áadoo dashidooniid da.
Nidi t'áá díkwííhígo haz'ą́ t'éí bee nihik'íhásh'ááh, jó, éí Béílam bina'nitin Ízrel dine'é dabidínóołtł'ahígíí, éí e'elyaii bich'į' náádahaaznii'ii deiyą́ą doogo, índa na'ageh yee tsi'nidaakai doogo Béílak yee neineeztą́ą'ii nihitahgi ła' dayótą'.
T'áá ákót'éego ałdó' Nikoléíyatanz bina'nitin nihitahgi ła' dayótą' [éí bik'ee dinishniih].
Éí bąą ákódaat'éhígíí łahgo át'éego bąąh tsíńdahidohkeesgo bits'áhóhkááh. Doo ákódaaht'į́į́góó t'áá k'ad tsį́įłgo nihaa deeshááł, áko shizéé'dóó diltłish bee hach'į' anaa' hodeeshłeeł.
T'áá háiida daz'diits'a'ii Níłch'i Diyinii éí da'oodlání áłah nídaadleehii kwííłníigo yee yił halne'ígíí háni'dii dajíists'ą́ą́'! T'áá ak'eh deesdlį́'ígíí mána nanil'inii ła' haa deeshnił, áádóó tsé łigaii haa deesh'ááł, bikáa'gi yízhí ániidíii bik'iisdzohgo éí doo ła' hoł bééhóziní da, nidi baa yít'ánígíí t'éiyá.
Thaiyatáíragi da'oodlání áłah nádleehii bidiyingo naal'a'í kót'éego bich'į' ak'e'íłchí: Diyin God biYe', bináá' kǫ' nahalingo dah nídíno'ii, bikee' béésh łitsoii bízdílidgo ályaa nahalinii kóní:
Baa nidaahkaii shił bééhózin. Nihe'ayóó'ó'ó'ni' áádóó nihe'oodlą' áádóó chodaah'ínígíí áádóó nízaadgóó nihiha'ahóní, índa átsé baa nisoohkaii yę́ę t'ah biláhídi át'éii baa naahkaigo shił bééhózin.
Nidi asdzání Jézebel, Diyin God yá halne'ii nilį́įgo ádójíii, éí shá nidaal'a'í na'ageh yee tsi'nidaakai doogo, índa eda'alyaii bich'į' náádahaaznii'ii deiyą́ą doogo neinitingo t'áá áhoodzaagóó ayii'éeshgo bee bá nahosooł'ánígíí, éí t'éí nihik'ijį' séł'ą́.
Áko asdzání na'ageh yee tsi'naagháhígíí łahgo át'éego yąąh tsíńdookosgi ch'ééh bee bá hooł'a', nidi doo t'áá k'ad yi'iilaa da.
Jó'akon, hatah hodínéeshgahgo hodínéeshtééł, áádóó bił da'ahizhdilyéego bił baa nijikaígíí doo łahgo át'éego bąąh tsíńdazdikeesgo yóó'adazhdi'aahgóó éí ayóó át'éego hach'į' nidahwii'náago ádeeshłííł.
Áádóó asdzání ba'áłchíní bits'ą́ą́' nideestsił. Áko da'oodlání áłah nídaadleehii t'áá ałtso éí diné bintsíkees índa bijéí haisíidii nishłį́įgo bił béédahodoozįįł. Índa t'ááłá'í nootínígo ádaoht'įįdígíí bik'ehgo k'ééhodidoodlííł.
Nidi Thaiyatáíragi díí nichxǫ́'ógo na'nitin doo dayínóhtą'ii, níłch'i bida'iiníziinii binanit'a'í binahat'a' bidziil deiłníinii doo bídahooł'ą́ą'ii, nihí ánihidishní, Náánáła' doo nihiyéél nihá ánáádeeshdlíił da.
Nidi níyáajį' oodlą' nihee dahazlį́'ígíí yéego dayínóhtą'.
T'áá ak'esdeesdlį́'ígíí índa nihoolzhiizhjį' íinisinii ájoolíłígíí éí ał'ąą dine'é bił dah nidahaz'áanii bee hóhólníihgo áhodeeshłííł.
T'áá shiTaa' bits'ą́ą́dę́ę́' bee óhólníihii shee hazlį́'ígi át'éego bee hóhólníihgo áhodeeshłííł. Béésh hał bee binazhnit'áa doo; ásaa' ííł'íinii bileets'aa' nihídazdeestsxis nahalingo nihídadidooltsxisgo ałtso dadidoozéí.
Áádóó yikáít'áahjį' sǫ'tsoh haagháhígíí haa deesh'ááł.
T'áá háiida daz'diits'a'ii Níłch'i Diyinii éí da'oodlání áłah nídaadleehii kwííłníigo yee yił halne'ígíí háni'dii dajíists'ą́ą́'.
Sárdisgi da'oodlání áłah nádleehii bidiyingo naal'a'í kót'éego bich'į' ak'e'íłchí: Diyin God biNíłch'i tsosts'idgoígíí índa sǫ' tsosts'id dah yoojihii kóní: Baa nidaahkaii shił bééhózin; dahinohnáago danihi'dójíi nidi dasinoonáago át'é.
Ch'éédanohdzííd, daadziihii k'adę́ę daninée nidi dabidziilgo áńdaahdle', háálá baa nidaahkaii shiDiyin God binááł t'ah doo hadaałt'éego yiistséeh da.
Áko na'nitin nihee dahazlį́'ígíí áádóó dasidoots'ą́'ígíí béédaałniihgo dayínóhtą', índa łahgo át'éego tsínáhodiikees bida'ohłééh. Doo ch'éédanohdzíídgóogo ani'įįhiigi át'éego deeshááł, áko hoolzhishgi nihaa deesháłígíí ts'ídá doo nihił béédahózin da doo.
Nidi Sárdisgi nihitahgóó t'ah doo bi'éé' deiłchǫǫhii t'áá díkwíí dabízhi' t'ahdii béédahózin; éí algaigo hadadít'éego shił yikah doo, háálá éí yą́ą́h danilį́.
T'áá ak'eh deesdlį́'ígíí algaigo hadadít'ée doo, áádóó iináájí naaltsoos biyi'dóó házhi' ts'ídá doo k'éé'deeshchǫǫł da. ShiTaa' índa bidiyingo nidaal'a'í dabinááł házhi' bee ádee hadideesdzih.
T'áá háiida daz'diits'a'ii Níłch'i Diyinii éí da'oodlání áłah nídaadleehii kwííłníigo yee yił halne'ígíí háni'dii dajíists'ą́ą́'.
Filadélfiyagi da'oodlání áłah nádleehii bidiyingo naal'a'í kót'éego bich'į' ak'e'íłchí: Diyin nilíinii, t'áá aaníinii nilíinii, David bibee ąą ńdítį́hí neitinii, ąą yidinítą́ągo ła'da doo dáń'di'doołkałii índa dádi'níłkaalgo ła'da doo ąą néididootį́įłii kóní:
Baa nidaahkaii shił bééhózin. Jó'akon, nihidáahgi dáádílkał ąą át'éego áshłaa, éí ła'da doo dá'dółkaał át'ée da; bee adziilii t'áá áłts'íísígo nihee hólónígíí shił bééhózin, nidi shizaad bik'eh dahonoł'į́įgo, Házhi' doo bééhasin da, t'áadoo dashidooniid da.
Jó'akon éí, Jew dine'é daniidlį́, daaníigo nidi doo éí danilį́į́góó dabiyooch'íidii níłch'i bida'iiníziinii binanit'a'í yaa áłah nádleehii danilíinii, éí nihaa dookahgo nihiyaajį' nitsidadidoogohgo ayóó'ádanihíínísh'nínígíí bił béédahózingo ádeeshłííł.
Nízaadgóó hada'íínółní, nihidishnínígíí bik'eh dahonoł'į́įgo bąą shí ałdó' nahasdzáán t'áá si'ą́ą́ nít'éé' ach'į' nahwii'ná bee bich'į' hoolzhishígíí, éí nihokáá' dine'é bee bóhontááh át'éii, bits'ą́ąjį' nihííníshtą' doo.
Jó'akon, tsį́įłgo deeshááł. Diyin God k'ehgo nihee dahólónígíí yéego dayínóhtą', áko nihinaat'á ch'ah ła'da doo nihighaidoot'áał da.
T'áá ak'eh deesdlį́'ígíí shiDiyin God bikin bii' sohodizin biyi' áyah nii'áii nahojílingo áhodeeshłííł, áko áádóó doo ch'ínáázhdoodáał da, áádóó shiDiyin God bízhi', índa shiDiyin God bikin haal'áii bízhi', éí Jerúsalem ániidíii yá'ąąshdę́ę́' shiDiyin God bits'ą́ą́dóó hadahodooleełii, índa t'áá shí shízhi' ániidíígíí hakáa'gi bee bik'e'deeshchííł.
T'áá háiida daz'diits'a'ii Níłch'i Diyinii éí da'oodlání áłah nídaadleehii kwííłníigo yee yił halne'ígíí háni'dii dajíists'ą́ą́'.
Leiyodisíyagi da'oodlání áłah nádleehii bidiyingo naal'a'í kót'éego bich'į' ak'e'íłchí: T'áá Ákót'ée Dooleeł nilíinii, éí ba'ahódlíigo t'áá aaníí halne'ii, t'áá éí Diyin God ádayiilaii bee deezt'i'ii kóní:
Baa nidaahkaii shił bééhózin; doo dasinoohk'az da índa doo dasinoohdoh da. Dasinoohk'az, doodaii' dasinoohdoh dooleeł yę́ę nisin!
Áko doo dasinoohk'azgóó, doodaii' doo dasinoohdohgóó, nidi t'óó dasoozílígo t'óó nihídideeshkoh.
Háálá, Asht'į́, asist'įįd, t'áadoo bídin nishłíní da, dadohní, nidi hojooba' ádanoht'éego, áádóó nihaa dayíníigo, áádóó té'é'į́ danohłį́įgo, áádóó doo da'oh'į́į́góó índa t'áá łichí'ígo nidaahkaígíí doo nihił béédahózin da.
Éí bąą kónihidishní, da'dooht'įįł biniyé kǫ' bee óola ániidí ánályaii shaa nidahołniih, t'óó baa yáhásingo t'áá łichí'ígo nidaahkaígíí doo yit'į́į da ádoolníłígíí biniyé ééłgaii bee hadadidoohníiłii ałdó' shaa nidahołniih, áádóó da'oh'į́į dooleeł biniyé tłah anáá' bąąh ál'íinii ałdó' shaa nidahołniih.
Ayóó'ádaósh'níinii nídadishteh índa atídaashłe'go nidanishtin; éí bąą yéego ádaaht'į́ índa łahgo át'éego tsíńdahidohkeesgo yéego bídanoohdlį́.
Jó'akon, ch'é'étiindę́ę́' sézį́įgo dáádílkał nánísts'in; t'áá háiida shidiizts'ą́'ígíí índa ąą yidinítánígíí bił yah adeesháałgo bił adeeshį́į́ł índa shił adooyį́į́ł.
T'áá ak'eh deesdlį́'ígíí shí ak'eh déshdlį́į'go shiTaa' bibikáá'dóó nahat'áii bikáa'gi bił dah níkéhígi át'éego, shibikáá'dóó nahat'áii bikáá'dóó shił dah dínóokeełgo baa dideesh'ááł.
T'áá háiida daz'diits'a'ii Níłch'i Diyinii éí da'oodlání áłah nídaadleehii kwííłníigo yee yił halne'ígíí háni'dii dajíists'ą́ą́'.
Kódzaadóó bik'ijį' déé'į́į́', nít'éé' yá'ąąshdi dáádílkał ąą ádzaago yiiłtsą́. Átséédą́ą́' iinéé' dilnígi át'éego shich'į' yáłti'go diséts'ą́ą'ii ání, Wóshdę́ę́' hasínááh, kodóó náásgóó ádahodooníiłii nich'į' bééhózingo ádeeshłííł.
T'áá áko Níłch'i Diyinii shik'i hoole', nít'éé' yá'ąąshdi bikáá'dóó nahat'áii ła' si'ą́, bikáa'gi ła' dah dzizdá!
Ákwe'é dah sidáhígíí tsé da'ílíinii, jásper wolyéhígíí índa sárdiyas wolyéhígíí bits'ádi'nídínígi át'éego hats'ádi'nílííd, índa bikáá'dóó nahat'áii binaagóó nááts'íílid tsé da'ílíinii émerald wolyéhígíí nahalingo ahéénít'i'.
Díí bikáá'dóó nahat'áhígíí binaagóó náánáła' bikáá'dóó nidahat'áii naadiin dį́į'go ahéénínil, díí bikáá'dóó nidahat'áii ahéénínilígíí bikáá'dóó hastóí naadiin dį́į́' yilt'éego bi'éé' daalgaigo índa óola naat'á ch'ah dabich'ahgo dah naháaztą́.
Díí bikáá'dóó nahat'áii á si'ánígíí bits'ą́ą́dóó atsiniltł'ish anídahata' áádóó iinéé' dadiits'a' índa da'di'ní, áádóó bikáá'dóó nahat'áii bidááhdóó bee hool'iní tsosts'id dadiltłi'go sinil, éí Diyin God biNíłch'i tsosts'idgoígíí ádaat'é;
bikáá'dóó nahat'áii bidáahgi ha'át'íí shį́į́ be'ek'id nahalingo tsésǫ' biisdííłtólígi át'éego yiiłtsą́. Áádóó bikáá'dóó nahat'áii binaagi t'áá dį́į́'góó, ha'át'íí shį́į́ dahináanii bidááhdę́ę́' índa bine'dę́ę́' anáá' bee dadilkǫǫhgo yiiłtsą́.
Átséhígíí náshdóítsoh bitsiijį' ditł'ooígíí nahalin, naaki góne'ígíí dóola yázhí nahalin, táá' góne'ígíí diné yilnii', índa dį́į́' góne'ígíí atsá yit'ah nahalingo yiiłtsą́.
Áádóó díí ha'át'íí shį́į́ dahináanii dį́į'go yiiłtsánígíí t'ááłá'í nítínígo bit'a' dahastą́ągo t'áá naazį́į́ nít'éé' bii'dę́ę' nidi anáá' yee dadilkǫǫh, áko éí t'áadoo dadiiłheełí i'ii'aah áádóó niyiiłkaah kódaaní: Diyin, diyin, diyin, éí Bóhólníihii Diyin God Aláahgo Ayóó'áhóodziilii, hool'áádę́ę́' hojílóonii, k'ad hojílóonii, índa jidoogáałii!
Ha'át'íí shį́į́ dahináanii éí bikáá'dóó nahat'áii bikáá'dóó dah sidáii t'áá éí hool'áágóó ahóyéel'áágóó hináanii nilíinii yaa dahaniihgo bił danilį́, áádóó yich'į' ahééh danízingo,
naadiin dį́į́' hastóíígíí éí bikáá'dóó nahat'áii yikáá'dóó dah sidáii yidáahjį' tsé'yaa nídaniljołgo, hool'áágóó ahóyéel'áágóó hináanii yich'į' nidahałá, índa bikáá'dóó nahat'áii bidáahjį' binaat'á ch'ah adayiiníiłgo kódaaní:
Diyin God nihiBóhólníihii, ayóó é'ét'é áádóó ił ídlį́ índa óhólnííh bą́ą́h nílį́, háálá t'áá ałtsoní íinilaa, éí íinínízinii bee ádaalyaago dahólǫ́.
Bikáá'dóó nahat'áii bikáá'dóó dah sidáii nish'náájí bílák'eegi naaltsoos yisdisii yiiłtsą́. Éí biyi'dę́ę́' áádóó bikáá'dę́ę́' bik'e'ashchį́įgo, bee ída'diiljeehí tsosts'id bee bidáda'deeshjéé'.
Áádóó diyingo naal'a'í ayóó ábóodziilii yiiłtsą́. Éí ayóó íits'a'go ání, Háíyee' díí naaltsoos bee bidáda'deeshjée'ii ąą deididoozǫ́ǫsgo ąą íidoolíiłgo yą́ą́h nilį́?
Nít'éé' yá'ąąshdi, doodaii' nahasdzáán bikáa'gi, doodaii' nahasdzáán biyi'di, ła'da naaltsoos ąą ázhdoolíiłgo biyi' góne' jidídóo'įįłgo doo bízhneel'ání da lá.
Áko t'áá íiyisí yícha, háálá ła'da naaltsoos ąą ázhdoolíiłgo [yízhdóołtah, éí doodago] biyi' góne' jidídóo'įįłgo ts'ídá doo bą́ą́h jílíní da lá.
Nít'éé' hastóí ła' áshidííniid, T'áadoo nichaí; jó'akon, Náshdóítsoh Bitsiijį' Ditł'ooígíí Júdah bidine'é bits'ą́ą́dóó nilíinii, t'áá éí David Bihétł'óól nilíinii ak'eh deesdlį́'ígíí, éí naaltsoos áádóó bee ída'diiljeehí tsosts'id bee bidáda'deeshjée'ii ąą íidoolíiłgo yíneel'ą́.
Bikáá'dóó nahat'áii áádóó ha'át'íí shį́į́ dahináanii dį́'ígíí índa hastóí danilíinii bitahgi, Dibé Yázhí nilíinii seesyį́į́ nít'éé' nahalingo sizį́įgo yiiłtsą́, éí bidee' tsosts'id, bináá' ałdó' tsosts'id, anáá' tsosts'idígíí éí Diyin God biNíłch'i tsosts'idgoígíí nahasdzáán bikáá'góó t'áá níłtéél nít'éé' tadabi'doos'a'ígíí ádaat'é.
Dibé Yázhí nilíinii éí bikáá'dóó nahat'áii bikáá'dóó dah sidáii yich'į' dah diiyáago nish'náájígo bílák'eedóó naaltsoos néidii'ą́.
Naaltsoos néidii'ą́ągo, ha'át'íí shį́į́ dahináanii dį́'ígíí índa naadiin dį́į́' hastóí t'ááłá'í nítínígo tsin tł'óół bąąh daneelzhee'go bee nida'a'néii dah dayítįįh, índa óola łeets'aa' biyi'dóó tsin bijeeh dilidgo łikání halchinígíí bii' hadadeezbingo dah dayíkaah, éí Diyin God bidiyį́į́' bisodizin ádaat'éego, éí yił Dibé Yázhí nilíinii bidáahjį' tsé'yaa daneeshjool.
Kódaaníigo sin ániidíii yee dahóótáál: Naaltsoos nídidíí'áałgo bee ída'diiljeehí bee bidáda'deeshjée'ii ąą ádadíílíiłgo bą́ą́h nílį́, háálá ni'diisyį́į́ nít'ée'go ał'ąą dine'é áádóó bizaad ał'ąą ádaat'éii áádóó nihokáá' dine'é danilíinii índa ał'ąą dine'é bił dah nidahaz'áanii t'áá át'éé nít'éé' bitahdę́ę́' Diyin God bá nidił bee diné bik'é niná'íínídlá.
Índa nihiDiyin God yá aláahgo naat'áanii danilį́įgo áádóó Diyin God yá nááda'iiłniihii danilį́įgo íinilaa, áko nahasdzáán bikáa'gi bídahólníihgo nidant'áa doo.
Áko déé'į́į'go bikáá'dóó nahat'áii áádóó ha'át'íí shį́į́ dahináanii índa hastóí danilíinii binaadę́ę́' t'óó ahayóí diyingo nidaal'a'í, t'áadoo bee néelą́'ígóó míildi míilgo
dabiinéé' ayóó íits'a'go diséts'ą́ą́', kódaaníigo, Dibé Yázhí seesyį́ nilíinii éí óhólnííh, at'į́, hódzą́, adziil, ił ídlį́, ayóó é'ét'é índa aa ha'niih bee hodooleełgo yą́ą́h nilį́!
Nít'éé' yá'ąąshdi áádóó nahasdzáán bikáa'gi áádóó nahasdzáán biyi'di índa táyi'di nidaaldeehii, áádóó biyi'di dahólóonii t'áá ałtso kódaaníigo diséts'ą́ą́', Bikáá'dóó nahat'áii bikáá'dóó dah sidáii índa Dibé Yázhí nilíinii éí aa ha'niih, ił ídlį́, ayóó é'ét'é índa adziil hool'áágóó ahóyéel'áágóó bíí' dooleeł!
Áádóó ha'át'íí shį́į́ dahináanii dį́'ígíí, T'áá ákót'ée doo! dadííniid, índa naadiin dį́į́' hastóí danilíinii tsé'yaa daneeshjoolgo hool'áágóó ahóyéel'áágóó hináanii yich'į' nidahasá.
Nít'éé' Dibé Yázhí nilíinii éí bee ída'diiljeehí naaltsoos bee bidáda'deeshjée'ii tsosts'idígíí ła' ąą yidinízǫ́ǫzgo yiiłtsą́, índa ha'át'íí shį́į́ dahináanii dį́'ígíí ła' biinéé' ii'ni' diits'a'ígíí nahalingo, Hágo! níigo diséts'ą́ą́'.
Nít'éé' jó'akon, ła' łį́į́łgaii léi' yik'i dah sidáago ałtį́į́' dah yootį́įłgo yiiłtsą́, áádóó naat'á ch'ah haa yít'ą́, áko ak'eshdidlį́ índa ak'eh hididleeh doo biniyé łį́į́' bił ch'élwod.
Bee ída'diiljeehí naaltsoos bee bidáda'deeshjée'ii naaki góne'ígíí ąą yidinízǫ́ǫzgo ha'át'íí shį́į́ dahináanii naaki góne'ígíí, Hágo! níigo diséts'ą́ą́'.
Nít'éé' łį́į́' łichíí' léi' ch'ínáánálwod, áko nida'ahiltseed doo biniyé, yik'i dah sidáii nahasdzáán bikáa'gi diné yee k'é da'ahó'níinii yits'ą́ą́' néididooléełgo baa deet'ą́, áádóó diltłish ayóo da'át'éé léi' baa yítą́.
Bee ída'diiljeehí naaltsoos bee bidáda'deeshjée'ii táá' góne'ígíí ąą yidinízǫ́ǫzgo ha'át'íí shį́į́ dahináanii táá' góne'ígíí, Hágo! níigo diséts'ą́ą́'. Nít'éé' jó'akon, ła' łį́į́shzhiin léi' yik'i dah sidáago bee dah ní'diidlohí dah yoo'áałgo yiiłtsą́.
Áádóó ha'át'íí shį́į́ dahináanii dį́'ígíí bitahdę́ę́' ha'át'íí shį́į́ iinée'gi át'éego kóníigo diséts'ą́ą́', Tł'oh naadą́ą́' t'ááłáhídi haaką́ągo béeso denériyas wolyéhígíí bą́ą́h ílį́, áádóó tł'oh naadą́ą́' bidee'í táadi haaką́ągo béeso denériyas wolyéhígíí bą́ą́h ílį́, nidi ak'ah da'ílínígíí áádóó wáin haa dawóole' yíila'!
Bee ída'diiljeehí naaltsoos bee bidáda'deeshjée'ii dį́į́' góne'ígíí ąą yidinízǫ́ǫzgo ha'át'íí shį́į́ dahináanii dį́į́' góne'ígíí, Hágo! níigo biinéé' diséts'ą́ą́'.
Nít'éé' jó'akon, ła' łį́į́' dinilgai léi' yik'i dah sidáago, éí Aniné yoolyé, áko Hool'áágóó Ti'hoo'nííh bikéé' hooleełgo yiiłtsą́. Nihokáá' dine'é dį́į'go bił hahoodzooígíí t'ááłá'ígo hahoodzo bikáa'gi diltłish áádóó dichin áádóó naałniih índa nahasdzáán bikáá'góó naaldlooshii dahashkéii yee nahodoołtsiłgo bee bóhólníihgo baa deet'ą́.
Bee ída'diiljeehí naaltsoos bee bidáda'deeshjée'ii ashdla' góne'ígíí ąą yidinízǫ́ǫzgo, bikáá' náá'iiniihí biyaagi Diyin God bizaad yaa dahalne'go áádóó t'áá éí yee ádaa ch'ídahwiist'ą́ągo biniinaa nidabi'diztseedii bii' naazíinii yiiłtsą́.
Áko éí chánahgo hadadeeshghaazhgo ádaaní, Ni t'éí Bóhólníihii nílíinii, diyin índa t'áá aaníí nílíinii, kodóó hahgoshą' nahasdzáán bikáa'gi kéédahat'íinii nihidił biniinaa baa nídíít'įįł áádóó nihá k'éédidíídlííł?
Nít'éé' éí t'ááłá'í nítínígo éé' łigaii bitaa daastsoozgo ábi'doo'niid, T'ah átsé háádaałyį́į́h, bił nidaał'a'ii índa nihik'isóó t'áá nihí nidanihi'diztseedígi át'éego nidabidi'dootsiłígíí ałtso nidaaztseedgo índa.
Bee ída'diiljeehí naaltsoos bee bidáda'deeshjée'ii hastą́ą́h góne'ígíí ąą yidinízǫ́ǫzgo déé'į́į́', nít'éé' ayóó át'éego ni' nahaasnáá', áádóó jį́honaa'éí éí aghaashzhiin yistł'ónígíí nahalingo łizhin silį́į́', áádóó tł'éhonaa'éí dił nahalingo łichíí' silį́į́',
áádóó fig sikaadii bineest'ą' t'ah doo nit'ánígíí ayóó át'éego bich'į' deeyolgo bąąh nááłdázígi át'éego yádiłhiłdę́ę́' sǫ' éí nahasdzáán bikáa'jį' nááłdááz.
Yádiłhił éí naaltsoos yisdisígi át'éego ałts'ą́ąjį' kódzaa, índa dził áádóó kéyah táyi'góó naaznilii ałtso bił yóó'ahóóyá.
Ákohgo nahasdzáán bikáá'góó aláahgo naat'áanii danilíinii áádóó diné ayóó ádaat'éii áádóó hashkééjí naat'áanii danilíinii áádóó da'at'íinii áádóó dabidziilii, índa naalte' áádóó doo naalte' danilíinii t'áá ałtso dziłdi tsédaa'áángóó índa tsédaatahgóó nídadeest'į́į́'.
Áko dził índa tsé ádeiłní, Nihik'i daołdaasgo bikáá'dóó nahat'áii yik'i dah sidáii binii' índa Dibé Yázhí nilíinii t'óó báhádzidgo yee até'éł'íinii bits'ąą nídanihidoł'įįh!
Háálá ts'ídá t'óó báhádzidgo yee até'éł'į́ yee atí'doolíiłii biniyé ha'íí'ą́ągo háishą' yíneel'ą́ągo yidááhdóó sizį́į doo?
Kódzaadóó bik'ijį' nahasdzáán bikáá'góó, doodaii' tónteel bikáá'góó, doodaii' tsin t'ááłá'í nidi doo bich'į' níyol da dooleeł biniyé, nahasdzáán bikáa'gi t'áá dį́į́'dę́ę́' diyingo nidaal'a'í dį́lt'éego naazį́įgo níyol dį́į'go t'ą́ą́' dayótą'go yiiłtsą́.
Náánáła' diyingo naal'a'í háá'át'áhádę́ę́', Diyin God hináanii bibee í'diidlííd yootį́įłgo hahóóle'go yiiłtsą́, éí diyingo naal'a'í dį́lt'éego nahasdzáán índa tónteel atídeidoolíiłgo bee bóhólníihgo baa deet'áanii ayóó íits'a'go yich'į' hadoolghaazh
kóníigo, Nahasdzáán áádóó tónteel índa tsin t'ááká atídaohłe' lágo, nihiDiyin God bá nidaal'a'í dabítáa'gi bída'diidlidgo índa.
Ízrel dine'é éí ał'ąą dine'é t'áá ałtso dabitahdę́ę́' neeznádiindóó ba'aan dízdiindóó ba'aan dį́įdi mííl yilt'éego bída'diidlid, éí bída'diidlidgo yéélta'ígíí diséts'ą́ą́'.
Júdah dine'é naakits'áadahdi mííl bída'diidlid, Rúben dine'é naakits'áadahdi mííl, Géed dine'é naakits'áadahdi mííl,
Ásher dine'é naakits'áadahdi mííl, Náftalai dine'é naakits'áadahdi mííl, Manáseh dine'é naakits'áadahdi mííl,
Símiyan dine'é naakits'áadahdi mííl, Líívai dine'é naakits'áadahdi mííl, Ísakar dine'é naakits'áadahdi mííl,
Zébyulan dine'é naakits'áadahdi mííl, Jóseph dine'é naakits'áadahdi mííl, Bénjamin dine'é naakits'áadahdi mííl, kónéelą́ą'go bída'diidlid.
Kódzaadóó bik'ijį' náádéshgal, nít'éé' jó'akon, ał'ąą dine'é bił dah nidahaz'ą́ą́dę́ę́' t'áá ałtso, ał'ąą dine'é áádóó nihokáá' dine'é danilíinii índa bizaad ał'ąą ádaat'éii t'áá ałtso dabitahdę́ę́', éé' łigaii yee hadadít'éego índa páam bi'iil dah dayíléego, diné ła' doo yóołta' ánéelą́ą́'góó t'óó ahayóí áłah nilį́įgo, bikáá'dóó nahat'áii índa Dibé Yázhí nilíinii bidááhdóó naazį́įgo,
ayóó íits'a'go ádaaní, NihiDiyin God éí bikáá'dóó nahat'áii yikáá'dóó dah sidáii índa Dibé Yázhí nilíinii, éí bee yisdá'iildéehii bee bóhólnííh, daaníigo yiiłtsą́.
Bikáá'dóó nahat'áii áádóó hastóí danilíinii índa ha'át'íí shį́į́ dahináanii dį́'ígíí binaadę́ę́' diyingo nidaal'a'í t'áá ałtso naazį́, éí bikáá'dóó nahat'áii yiyaajį' tsé'yaa daneeshjoolgo Diyin God yich'į' nidahasá
kódaaníigo, T'áá ákót'ée doo! Aa ha'niih, ayóó é'ét'é, hódzą́, ahééh hasin, ił ídlį́, óhólnííh índa adziil, éí hool'áágóó ahóyéel'áágóó nihiDiyin God bíí' dooleeł! T'áá ákót'ée doo.
Nít'éé' hastóí danilíinii ła' shich'į' haadzíi'go ání, Díidí éé' łigaii yee hadadít'éhígíishą' háí ádaat'į́, índa háádę́ę'shą' nidahaaskai?
Áko ádíshní, Kwá'ásiní, jó, nił bééhózin. Nít'éé' áshidííniid, Díidí ayóó át'éego ach'į' nahwii'ná yii'dę́ę́' ch'éheeskai. Bi'éé' táádeizgizgo Dibé Yázhí nilíinii bidił yee dayiiłgaígíí ádaat'į́.
Éí bąą Diyin God bibikáá'dóó nahat'áii bidááhdóó yíl'á, bikin bii' sohodizin biyi' góne' yá nidaal'a'go i'ii'aah áádóó niyiiłkaah. Bikáá'dóó nahat'áii yik'i dah sidáii t'áá bí biníbaal hak'íidoołtih.
Doo dichin náádadoodleeł da, doo dibáá' náádadoodleeł da, doo bee náádahodínóogah da, índa hadoh doo náádabidoołch'ił da.
Háálá bikáá'dóó nahat'áii ałníi'gi Dibé Yázhí nilíinii dah sidáii éí haa áhályą́ą doo, áádóó tó hináanii hadaazlį́į́góó há naagháa doo, índa Diyin God éí dahanák'eeshto' t'áá át'é há deidoot'oł.
Dibé Yázhí nilíinii bee ída'diiljeehí naaltsoos bee bidáda'deeshjée'ii tsosts'id góne'ígíí ąą yidinízǫ́ǫzgo, yá'ąąshdi tádiin dahalzhinjį' daats'í hodiiyeel.
Nít'éé' diyingo naal'a'í tsosts'idgo Diyin God yidááhdę́ę́' naazį́įgo, índa béésh łitsoii dilní tsosts'idgo bitaas'nii'go yiiłtsą́.
Náánáła' diyingo naal'a'í óola łeets'aa' biyi'dóó tsin bijeeh dilidgo łikání halchinii dilidii dah yoo'áałgo, bikáá' náá'iiniihí yíighahjį' niníyáago yiizį'. Éí óola bikáá' náá'iiniihí bikáá'dóó nahat'áii bidáahgi si'ánígíí bikáa'gi tsin bijeeh dilidgo łikání halchinígíí Diyin God bidiyį́į́' t'áá ałtso bisodizin yił ałtaanéidooził biniyé lą'í baa yíjaa'.
Áádóó diyingo naal'a'í bílák'eedóó éí tsin bijeeh dilidgo łikání halchinii bilid Diyin God bidiyį́į́' bisodizin bił, Diyin God bidáahjį' i'iijooł.
Diyingo naal'a'í éí bikáá' náá'iiniihí bikáá'dóó éí łeets'aa' kǫ' yii' haidééłbįįdgo, nahasdzáán bikáá'góó ayííłkaad, áko da'di'ní, áádóó iinéé' dadiists'ą́ą́', áádóó atsiniltł'ish anídahata' índa ni' naha'ná.
Nít'éé' diyingo nidaal'a'í tsosts'idgo dilní tsosts'id bik'eh nítą́ągo dah dayíjáhígíí yee ádadidooniiłgo hasht'e'ádadiilyaa.
Diyingo naal'a'í átséhígíí bidilní yee ádííniidgo, bikéé'dę́ę́' níló índa kǫ', dił bił ałtahgo, nahasdzáán bikáa'jį' nááłtą́. Áko nahasdzáán táá'góó ałts'áádzooígíí t'ááłáhígo haadzo ałtso díílid, áádóó tsin táá'góó ałts'áádzooígíí t'ááłáhígo haadzo adíík'ą́ą́', índa tł'oh dayítsoii ałtso adahideezk'ą́ą́'.
Diyingo naal'a'í naaki góne'ígíí bidilní yee ádííniidgo, ha'át'íí shį́į́ dził ayóó áníłtsogo dook'ą́ą́ł nahalingo tónteel biyi' góne' ahoolghan, áko tónteel táá'góó ałts'áádzooígíí t'ááłáhígo haadzo dił silį́į́',
tónteel biyi'di dahináanii táá'góó ałts'áá'nilii t'ááłáhígo sinil bíighahgo daneezná, índa tsinaa'eeł táá'góó ałts'áá'nilii t'ááłáhígo sinil ásdįįd.
Diyingo naal'a'í táá' góne'ígíí bidilní yee ádííniidgo, yá'ąąshdę́ę́' sǫ' ayóó áníłtso léi', honooyééł dook'ą́łígi át'éego dook'ą́ąłgo naalts'id, éí tooh táá'góó ałts'áádzooígíí t'ááłáhígo haadzo áádóó tó hadaazlíinii bik'ijį' naalts'id.
Sǫ' éí Dích'íi'ii wolyé. Áko tóhígíí táá'góó ałts'áádzooígíí t'ááłáhígo haadzo dích'íí' silį́į́', éí dích'íí' silį́'ígíí biniinaa diné lą'í daneezná.
Diyingo naal'a'í dį́į́' góne'ígíí bidilní yee ádííniidgo, jį́honaa'éí áádóó tł'éhonaa'éí índa sǫ' táá'góó ałts'áádzooígíí t'ááłáhígo haadzo haa shį́į́ daadzaago bił chadahasxéél; jį́įgo adinídínígíí táá'góó ałts'áádzooígíí t'ááłáhígo haadzo bíighahgo doo adinídíin da silį́į́', tł'ée'goígíí ałdó' t'áá ákódzaa.
Ákohgo déé'į́į́' nít'éé' diyingo naal'a'í léi' yá ałníi'gi yit'ahgo ayóó íits'a'go áníigo diséts'ą́ą́', nahasdzáán bikáa'gi kéédahat'ínígíí bich'į', Doo hojooba' ájíníi da! doo hojooba' ájíníi da! doo hojooba' ájíníi da! níigo, háálá diyingo nidaal'a'í táa'go k'adę́ę dilní yee ádaaniih.
Diyingo naal'a'í ashdla' góne'ígíí bidilní yee ádííniidgo, yá'ąąshii biyi'dę́ę́' nahasdzáán bikáa'jį' sǫ' ła' naalts'idgo yiiłtsą́, áko a'áán doo nihoodzáanii yah ahool'áagi bibee ąą ńdítį́hí baa yítą́.
A'áán doo nihoodzáanii ąą áyiilaa, áko hótsaago déédíljahdóó łidígíí nahalingo łid ha'ííjool, éí a'áán doo nihoodzą́ą́dę́ę́' łidígíí éí jį́honaa'éí índa níłch'i bił adahiidziihígíí yiyiishį́į́'.
Áko łidígíí biyi'dę́ę́' nahasdzáán bikáa'jį' nahachagiitsoh áłah silį́į́', éí nahasdzáán bikáa'gi séígo' bidziilígi át'éego bee adziilii baa dadeest'ą́.
Nahasdzáán bikáá'góó tł'oh, doodaii' nanise' dadootł'izhii, doodaii' tsinda ła' atídaohłééh lágo, dabi'doo'niid, nidi diné bítáa'gi Diyin God bibee í'diidlííd doo bik'i naaznilígíí t'éiyá atídaohłééh.
Ashdla' nídeezidjį' t'óó atídeił'į́į dooleełgo baa deet'ą́, nidi nideidoołtsiłgo éí dooda, éí séígo' diné yiyiishishgo atí'éł'ínígi át'éego atída'ał'į́.
Éí yoołkáałdi diné dadeestsaał ch'ééh danízin doo, nidi doo daninée da doo; dadzótsa' laanaa danízin nidi, aniné bits'ąą nidaalyiz doo.
Nahachagiitsoh éí łį́į́' anaa' biniyé hasht'edaalyaaígíí nidahalin; ha'át'íí shį́į́ óola naat'á ch'ah nidahalingo dabitsii'káa'gi naaz'ą́, dabinii' éí nihokáá' dine'é dabinii' nidahalin.
Dabitsii' asdzání bitsii' nidahalin, dabiwoo' náshdóítsoh bitsiijį' daditł'ooígíí biwoo' nidahalin.
Dabijéíts'iin gónaa béésh bąąh naaz'ą́ nidahalin, łį́į́' t'óó ahayóí anaa'góó tsinaabąąs bijáád naakiígíí yił yijahígíí nahalingo bit'a' dadiits'a'.
Dabitsee' séígo' bitsee' nidahalin, áádóó bizǫ́ǫ́z dahólǫ́, ashdla' nídeezidjį' diné atídeił'į́į doogo dabitsee' yee dabidziil.
A'áán doo nihoodzą́ą́dę́ę́' diyingo naal'a'í éí nahachagiitsoh aláahgo yinanit'a'í nilį́. Éí Hííbrew k'ehjí Abádan wolyé, Gríik k'ehjí Apáliyan wolyé.
Áłtsé yéé' silį́į'ii bibahodooshzhiizh; jó'akon, kodóó yéé' naaki náádoodleełii baa nááhodoolzhish.
Diyingo naal'a'í hastą́ą́h góne'ígíí bidilní yee ádííniidgo, óola bikáá' náá'iiniihí Diyin God bidááhdóó si'ánígíí dį́į'go naanídaaz'áhígíí bits'ą́ą́dóó iinéé' diséts'ą́ą́'.
Hastą́ą́h góne' diyingo naal'a'í dilní dah yootį́łígíí kwííłní, Tooh ayóó át'éii, Yufréítiiz nílį́įdi dį́į'go diyingo nidaal'a'í bida'astł'ónígíí bidahidíchííd.
Áko diyingo nidaal'a'í dį́lt'éego oolkiłii, yoołkáałii, yiziłii, índa yihahii biyi', diné táá'góó ałts'áá'nilígíí t'ááłáhígo dah yikah nideidoołtsił biniyé hasht'e'ádadólzinii bidadeeshchid.
Łį́į́' yee siláo dah dayínéhígíí naakidi neeznádiindi mííl nitsaaígíí ákónéelą́ą'go yéélta'go diséts'ą́ą́'.
Shił áhoodzaaígíí biyi' kót'éego łį́į́' deiłtsą́: łį́į́' yikáá' dah naazdáhígíí kǫ' áádóó tséghádi'nídínii dootł'izhígíí índa tsékǫ' nidahalingo bijéíts'iin gónaa bąąh naaznil, áádóó łį́į́' dabitsiits'iin éí náshdóítsoh bitsiijį' daditł'ooígíí dabitsiits'iin nidahalin, índa dabizéé'dę́ę́' kǫ' áádóó łid índa tsékǫ' hadadzisih.
Díí táa'go bee ach'į' nidahwiilnáanii, kǫ' áádóó łid índa tsékǫ' dabizéé'dóó hadadzisihígíí diné táá'góó ałts'áá'nilígíí t'ááłáhígo dah yikah bee nidaaztseed.
Háálá łį́į́' dabizéé' índa dabitsee' yee dabidziil; dabitsee' éí tł'iish nidahalin, bitsiits'iin dahólǫ́ǫgo, éí yee atída'ał'į́.
Diné łahjį' díí ach'į' nidahwiilnáanii t'áadoo bee nidaaztseedii, éí eda'alyaii t'áá bí ádayiilaii t'áadoo łahgo át'éego yąąh tsíńdadeezkéez da, áko níłch'i bida'iiníziinii yich'į' nidahałáhígíí t'áadoo yóó'adeideez'ą́ą da, éí óola áádóó béésh łigaii áádóó béésh łitsoii áádóó tsé índa tsinda e'elyaago ádaalyaago doo da'oo'į́į da, áádóó doo da'diits'a' da, índa doo nidaakai da nidi, yich'į' nidahałáa doogo t'áadoo yits'áhaaskai da.
Diné nideistseedii, doodaii' binda'adlo'go álílee yee nidahasáhígíí, doodaii' na'ageh yee tsi'nidaaskaii, doodaii' da'neez'į́į'ii t'áadoo łahgo át'éego yąąh tsíńdadeezkéezgo yóó'adeideez'ą́ą da.
Nít'éé' náánáła' diyingo naal'a'í ayóó ábóodziilii yá'ąąshdę́ę́' hadahooleełgo yiiłtsą́, k'os yee hadít'éego, nááts'íílid bitsiits'iin binázt'i', binii' éí jį́honaa'éí nahalin, bijáád éí kǫ' náázíinii nahalin.
Naaltsoos yisdisí áłts'íísí léi' ąą át'éego dah yoo'ááł. Bikee' nish'náájí yee tónteel bikáa'gi nideel'eez, índa bikee' nishtł'ají yee nahasdzáán bikáa'gi nideel'eez.
Náshdóítsoh bitsiijį' ditł'ooígíí ayóó íits'a'go ádííniid nahalingo áníigo ii'ni' tsosts'idígíí dadiists'ą́ą́'.
Ii'ni' tsosts'idígíí dadiists'ą́ą'go shí k'adę́ę ak'e'niiłchį́į́ nít'éé' yá'ąąshdę́ę́' iinéé' kóníigo diséts'ą́ą́', Ii'ni' tsosts'id ádadííniidígíí t'áadoo bikáá' áníléhí, t'óó dadi'níłjeeh.
Diyingo naal'a'í tónteel bikáa'gi t'áá éí nahasdzáán bikáa'gi sizį́įgo yiiłtsánígíí, nish'náájí yee yá'ąąshgóó dah didiilnii'go
hool'áágóó ahóyéel'áágóó hináanii, yá'ąąshdi índa biyi'di dahólóonii, nahasdzáán índa biyi'di dahólóonii áádóó tónteel índa biyi'di dahólóonii áyiilaii, Náás doot'ihii doo dínóotł'ah da, níigo yee ádee hadoodzíí'.
Nidi diyingo naal'a'í tsosts'id góne'ígíí bidilní yee ádidooniił beiníłką́ągo, Diyin God yee hoo'áałii doo bééhózin da yę́ę bá nidaal'a'go bá dahalne'ii yee yił hoolne'ígi át'éego bohodoolnííł.
Nít'éé' yá'ąąshdę́ę́' iinéé' diséts'ą́ą'ii shich'į' hanáánáádzíi'go ání, Nílááh, diyingo naal'a'í tónteel bikáa'gi t'áá éí nahasdzáán bikáa'gi sizíinii, bílák'eegi naaltsoos ąą át'éego dah yoo'áłígíí nídii'aah.
Áko diyingo naal'a'í baa níyáago, Naaltsoos áłts'íísíii shaa ní'aah, bidííniid. Nít'éé' áshíłní, Nídii'aahgo niyą́; nibid bił dích'íi' dooleeł, nidi nizée'di tsés'ná bitł'izh nahalingo łikan doo.
Áko diyingo naal'a'í bílák'eedóó naaltsoos áłts'íísígíí nídii'ą́ągo yíyą́ą́', nít'éé' shizée'di tsés'ná bitł'izh nahalingo łikan, nidi ahéłna'go shibid bił dích'íí' silį́į́'.
Áádóó ánááshidoo'niid, Nihokáá' dine'é danilíinii áádóó ał'ąą dine'é bił dah nidahaz'áanii áádóó bizaad ał'ąą ádaat'éii índa aláahgo naat'áanii danilíinii t'óó ahayóígóó bich'į' ádahodooníiłii ts'ídá baa ninááhodíílnih.
Nít'éé' bee ída'neel'ąąhí gish nahalin léi' shaa yítą́ągo áshi'doo'niid, Nídiidáahgo Diyin God bikin bii' sohodizin áádóó bikáá' náá'iiniihí índa diné ákóne' nidahałáhígíí bída'neeł'ąąh.
Nidi kin bii' sohodizin binaagi haz'ánígíí doo bídí'nííł'ąął da. Éí t'áadoo baa nánít'íní, háálá ał'ąą dine'é bił dah nidahaz'áanii baa deet'ą́, áko diyingo kin haal'áii yik'i naaldeehgo dízdiindóó ba'aan naaki nídidooził.
Oo'íinii k'ehgo shá halne'ii nidilt'éego t'ááłáhídi mííldóó ba'aan naakidi neeznádiindóó ba'aan hastą́diin yiską́ąjį', aghaashzhiin yistł'ǫ́ǫgo yee hadít'éego Diyin God yá halne' doogo bee adziilii baa dideesh'ááł.
Diyin God éí nahasdzáán yee Bóhólníihii bidááhdóó díí áliv naaki sikaadgo íí'áhígíí áádóó naakigo bee hool'iní bá yadaa'áhígíí oo'íinii át'é.
Diné ła'da atíhodeeshłííł hó'níigo, hazéé'dóó kǫ' hazdoosihgo hwe'ana'í danilíinii bee ázhdoołdįįł; ła'da atíhodeeshłííł hó'níigo t'áá ákót'éego nabidi'dootsił.
Ádahodooníiłii yaa halne'go yoołkááł góne' doo nahałtingóó íidoolííł biniyé yá yidádi'doołkałgo bee óhólníihii bee hólǫ́, áádóó tó dił íidoolíiłgo, índa t'áá ánéiniidzįįh bik'eh bee ach'į' nidahwiilnáanii t'áá ałtso nahasdzáán bikáa'gi ánáyoodlíiłgo bee óhólníihii bee hólǫ́.
Áko ałtso nahasne'go, a'áán doo nihoodzą́ą́dę́ę́' naaldlooshii naayéé' nilíinii haayáii hak'ijį' anaa' áhodoolíiłgo hak'eh didoodleełgo nahodoołtsił,
áko ayóó át'éego kin haal'áii, Sádam áádóó Íijip t'óó bik'ijį' si'ą́ągo bee wójíii, bitaa'aztiingi, nihiBóhólníihii tsin ałnáoszid bikáa'jį' bił o'oolkaal yę́ęgi bits'íís shitéezh doo.
Tágí jį́ azlį́į́'dóó ałní'ní'ą́ąjį' nihokáá' dine'é danilíinii áádóó ał'ąą dine'é áádóó bizaad ał'ąą ádaat'éii índa ał'ąą dine'é bił dah nidahaz'áanii dabitahdę́ę́' bits'íís deiníł'į́įgo, yóó'ádoolníiłgi dooda, daaníi doo.
Díí Diyin God yá halne'ii nidilt'éego nahasdzáán bikáá'góó kéédahat'íinii atííł'į́į́ nít'é'ígíí biniinaa nahasdzáán bikáá'góó kéédahat'íinii jineeznánígíí bąą bił dahózhǫ́ǫ doo, honeeni yaa naakai doo, índa ahidiníłnáago t'áadoo le'é ahaa dayii'níił doo.
Nidi tágí jį́ azlį́į́'dóó ałní'ní'ą́ągo Diyin God bits'ą́ą́dę́ę́' ayol bee iiná biih hóóle'go, nídiit'áazhgo yiizį', áko dabiiłtsánígíí ayóó át'éego bik'ee bił dahóóyéé'.
Nít'éé' yá'ąąshdę́ę́' iinéé' ayóó íits'a'go kóbíłníigo yidiizts'ą́ą́', Wóshdę́ę́' hashoh'aash! Áko bida'ana'í dabinááł yá'ąąsh góde k'os yee íí'áázh.
Éí oolkiłígíí biyi' ayóó át'éego ni' nahaasnáa'go kin haal'áii neeznáágóó ałts'áádzooígíí t'ááłáhígo haadzo naa'ííłdááz, índa ni' nahaasnáa'go tsosts'idi mííl diné yiyííghą́ą́', łahjį'ígíí éí nídaasdzíidgo yá'ąąshdi Diyin God nilíinii yaa dahaznih.
Naaki góne' yéé' silį́į'ii bibanááhodooshzhiizh; jó'akon, táá' góne' yéé' náádoodleełii k'adę́ę baa nááhoolzhíísh!
Ákohgo diyingo naal'a'í tsosts'id góne'ígíí bidilní yee ádííniidgo, yá'ąąshdi ayóó át'éego iinéé' dadiists'ą́ą'go kódadííniid, Nihokáá' bee óhólníihgo bił haz'áanii éí nihiBóhólníihii índa biChrist bee bóhólníihgo bił haz'áanii silį́į́', éí hool'áágóó ahóyéel'áágóó yinant'áa doo.
Áko naadiin dį́į́' hastóí danilíinii bibikáá'dóó nidahat'áii bikáá'dóó Diyin God yidáahjį' dah nidaháaztánígíí tsé'yaa daneeshjoolgo Diyin God yich'į' nidahasá,
kódaaníigo: Bóhólníihii Diyin God Aláahgo Ayóó'ánóodziilii honílóonii áádóó hodeeyáádę́ę́' honílóonii [índa díínáałii], nich'į' ahééh daniidzin, háálá nidziil ayóó át'éii nídiniláago naat'áanii nílį́įgo ch'íhwíínísá.
Ał'ąą dine'é bił dah nidahaz'áanii bádahazhchįįd. Áádóó t'óó báhádzidgo bee atí'éł'íinii baa hoolzhiizh, daneeznáanii baa nídahódóot'įįł, ná nidaal'a'ii, Diyin God yá dahalne'ii áádóó Diyin God bidiyį́į́' áádóó nízhi' deidísinii, éí a'ohgo ádaat'éii índa ayóó ádaat'éii, bich'į' nidadi'yoolyééł, índa nahasdzáán nidayiiłchxǫǫhii ádooldįįłii baa hoolzhiizh.
Áádóó yá'ąąshdi Diyin God bikin bii' sohodizin ąą ádzaago, biyi'di tsits'aa' dílzinii bibee aha'deet'áanii bii' sinilii yit'íní silį́į́'. Áádóó atsiniltł'ish anídahata' áádóó ayóó íits'a'go dahodiists'ą́ą́', áádóó da'di'ní, áádóó ni' nidaha'ná, índa nílótsoh nááłtą́.
Áádóó yá'ąąshdi ádahodoonííłgóó bee ééhózinii ayóó át'éii yit'íní silį́į́', éí asdzání ła' jį́honaa'éí yee hadít'éego, tł'éhonaa'éí yik'i dah dées'eezgo, naat'á ch'ah sǫ' naakits'áadah bii' sinilgo bich'ah.
Éí yiltsą́, áádóó awéé' bídii'na'go índa i'niiłchį́įgo niigaígíí yik'ee hadoo'níí'.
Nít'éé' yá'ąąshdi náánáła' bee ééhózinii yit'íní náánásdlį́į́'. Jó'akon, na'ashǫ́'iitsoh łichíi'go ayóó át'éé léi' bitsiits'iin tsosts'idgo áádóó bidee' neeznáá, índa naat'á ch'ah bitsiits'iin t'áá tsosts'idgo binídaazt'i'.
Yádiłhił biyi'di sǫ' yíl'áhígíí táá'góó ałts'áá'nilgo t'ááłáhígo sinil bíighahgo bitsee' yee yideeshóo'go, ni' bikáa'jį' nayííghaz. Na'ashǫ́'iitsoh éí asdzání ashchį́įgo be'awéé' yits'ą́ą́' iidoołnah biniyé asdzání k'adę́ę ałchíhígíí yidááhdóó yiizį'.
Hayáázh jishchį́, éí ał'ąą dine'é bił dah nidahaz'áanii bitahgóó t'áá ałtso béésh hał yee yinant'áa doo, nidi hwe'awéé' nídiiltį́įgo Diyin God índa bibikáá'dóó nahat'áii bich'į' eeltį́.
Áko asdzání honoojíidi łahgo Diyin God há hasht'ehoolaago, t'ááłáhídi mííldóó ba'aan naakidi neeznádiindóó ba'aan hastą́diin yiską́ąjį' ha'altso' doo biniyé ákǫ́ǫ́ azhnííchą́ą́'.
Nít'éé' yá'ąąshdi anaa' hazlį́į́'! Máíkel áádóó bidiyingo nidaal'a'í éí na'ashǫ́'iitsoh yił da'ahigą́ą́ nít'éé', áko na'ashǫ́'iitsoh áádóó bindaal'a'í hoł da'ahoogą́ą'go
bik'eh hodeesdlį́į́', áko yá'ąąshdi doo bá haz'ą́ą da hazlį́į́'.
Na'ashǫ́'iitsoh ayóó'át'éii, ałk'idą́ą́' tł'iishtsohígíí, éí níłch'i bida'iiníziinii binanit'a'í, Séítan wolyéii, nahasdzáán t'áá si'ą́ą́ nít'éé' yina'alo'ii nahasdzáán bikáa'jį' bidah ahoolghan; bindaal'a'í t'áá bił bidah adabidiistł'ííd.
Áádóó yá'ąąshdi iinéé' ayóó íits'a'go kóníigo diséts'ą́ą́', K'ad lą́ą, nihiDiyin God bibee yisdá'iildéehii áádóó bibee adziilii áádóó bee bóhólníihgo bił haz'áanii índa biChrist bibee óhólníihii k'ad dahoníle'! Háálá nihik'isóó yik'i hodii'aahii, éí nihiDiyin God binááł t'áá ákwíí jį́ índa t'áá ákwíí tł'éé' yik'i hodii'aahii, bidah ahoolghan.
Nihik'isóó éí Dibé Yázhí nilíinii bidił yee áádóó saad yee yaa dahalne'ígíí yee yik'eh dadeesdlį́į́', háálá éí dahinánígíí doo ayóó'ádayó'níígóó da'dootsaałjį' nidi niná'ádadeest'ą́.
Éí bąą yá'ąąshii índa biyi' kéédahoht'íinii nihił dahózhǫ́ǫ le'! Nidi nihí nahasdzáán índa tónteel nohłíinii doo hojooba' ájíníi da! Háálá níłch'i bida'iiníziinii binanit'a'í t'óó kónígháníjį' bee nááhodidoo'naałígíí bił bééhózingo ayóó át'éego báháchį'go nihich'į' hadahóóle'.
Nahasdzáán bikáa'jį' na'ashǫ́'iitsoh bidah abidi'yoolghango yaa ákoniizį́į'go, asdzání éí ashkii yishchínígíí yaatįįh yíyáago yidínéeshchą́ą́'.
Nidi asdzání éí tł'iishtsohígíí bits'ą́ą́' honoojíígóó yóó'azhdoot'ah biniyé atsá ayóó áníldíilii bit'a'ígíí naaki haa yí'nil. Áadi táá' nááhaidóó ná'áłníi'jį' haa áhályą́ą doo.
Áko asdzání yee iidooł'oł biniyé tł'iishtsohígíí bizéé'dę́ę́' tó tooh nahalingo asdzání bikéé' hadzíísi'.
Nidi nahasdzáán, éí asdzání yíká aalwodgo bizéé' ąą áhoolaago na'ashǫ́'iitsoh bizéé'dę́ę́' tooh hadzíísi'ígíí ayííłna'.
Ákohgo na'ashǫ́'iitsoh éí asdzání yich'į' báhóóchįįdgo, asdzání ba'áłchíní daadziihígíí, Diyin God yee has'áanii yik'eh dahół'íinii índa Jesus baa hane'ii dayoodlánígíí yich'į' anaa' ánéidoodlíiłgo dah diiyá.
Áko tónteel bibąąhgi séítahdóó yiizį'. Nít'éé' tónteel biyi'dę́ę́' naaldlooshii naayéé' nilíinii ła' bidee' neeznáá áádóó bitsiits'iin tsosts'id naat'á ch'ah bidee' t'áá neeznáá binídaazt'i'go, índa yízhí bee Diyin God í'díl'íinii dabitsiits'iin t'ááłá'í ní'ánígo bik'idaasdzohgo, haagháahgo yiiłtsą́.
Naaldlooshii naayéé' nilíinii yiiłtsánígíí náshdóítsoh łikizhígíí nahalin, bikee' shash bikee' nahalin, bizéé' náshdóítsoh bitsiijį' ditł'ooígíí bizéé' nahalin. Áko na'ashǫ́'iitsoh t'áá bí yee bidziilii áádóó yikáá'dóó naha'áii índa bee bóhólnííh ayóó át'éii naayéé' nilíinii yeidiní'ą́.
Bitsiits'iin ła' t'áá bidiyoołhéełgo k'áák'eh nít'éé' nahalin, nidi t'áá bidiyoołhéełgo k'áák'eh nít'ée'ii náádzíí' lá, áko nihokáá' dine'é t'áá át'éé nít'éé' t'óó bił adahayóigo díí naaldlooshii naayéé' nilíinii yikéé' dah diikai.
Diné éí na'ashǫ́'iitsoh yich'į' nidahasá, háálá bibee óhólníihii éí naayéé' yeidiní'ą́. Áádóó, Háishą' naaldlooshii naayéé' nilíinii yił aheełt'é? Háishą' yił ahidoogą́ąłgo yíneel'ą́? daaníigo naayéé' yich'į' nidahasá.
Saad bee ádaa ha'niihii índa saad bee da'ódziihii naaldlooshii naayéé' nilíinii bizaalyáago dízdiindóó ba'aan naaki nídeezidjį' bee bóhólníihgo yee ááníił doogo baa deet'ą́.
Áko Diyin God yíídóodzihgo házhi' áádóó kééhojit'į́įdi índa yá'ąąshdi kéédahat'íinii ałdó' yíídóodzihgo bizéé' ąą áhoolaa.
Áádóó Diyin God bidiyį́į́' yich'į' anaa' áhodoolííł índa yik'eh didoodleełgo baa deet'ą́. Ał'ąą dine'é áádóó nihokáá' dine'é danilíinii áádóó bizaad ał'ąą ádaat'éii índa ał'ąą dine'é bił dah nidahaz'áanii t'áá ałtso bee bóhólníih doogo baa deet'ą́.
Áko nahasdzáán bikáa'gi kéédahat'íinii t'áá ałtso, nahasdzáán niit'ą́ą́dę́ę́' Dibé Yázhí seesyį́ nilíinii iináájí naaltsoos bíhígíí bii' t'áadoo dabízhi' ádaalyaii, naayéé' yich'į' nidahodoołaał.
T'áá háiida daz'diits'a'ii háni'dii ajíists'ą́ą́'!
T'áá háiida yisnááh abi'didoolníłígíí éí háni'dii yisnááh jílį́į doo; t'áá háiida diltłish bee ajiisxínígíí háni'dii diltłish bee hodi'yoolyééł. Díí biniinaa Diyin God bidiyį́į́' dajílíinii ts'ídá hada'jólníi doo áádóó aa deijólíi doo.
Nít'éé' náánáła' naaldlooshii naayéé' nilíinii nahasdzáán biyi'dę́ę́' haagháahgo náánéiłtsą́. Dibé yázhí nahalingo bidee' naaki, áádóó na'ashǫ́'iitsohgi át'éego haadzíí'.
Naaldlooshii naayéé' nilíinii átséhígíí bee bóhólníhígíí t'áá binááł t'áá ałtso yee ádínááhólníihgo yaa naaghá. Naaldlooshii naayéé' nilíinii átséhígíí t'áá bidiyoołhéełgo k'áák'eh nít'ée'go náádzí'ígíí nahasdzáán índa bikáa'gi kéédahat'íinii bich'į' nidahałáago áyósin.
Álílee k'ehgo bee éédahózinii ayóó ádaat'éii yaa naaghá, azhą́ yádiłhił biyi'dę́ę́' nidi diné binááł nahasdzáán bikáa'jį' kǫ' hadah hidinaadgo áyoolííł.
Áádóó naaldlooshii naayéé' nilíinii nihokáá' dine'é yideezlo', Naayéé' diltłish bee t'áá bidiyoołhéełgo k'áák'eh nít'ée'ii nidi hinááh násdlį́į'ii be'elyaago ádaahłééh, yiłníigo, naaldlooshii naayéé' nilíinii binááł álílee k'ehgo bee éédahózinii yaa naagháa doogo baa deet'ánígíí bee nihokáa'gi kéédahat'íinii yina'alo'.
Índa naaldlooshii naayéé' nilíinii be'elyaii yee nídídzihii yiih yiyííláago yáłti'go nidi íidoolíiłgo baa deet'ą́ áádóó naaldlooshii naayéé' nilíinii be'elyaii doo bich'į' nidahojiłáa daígíí nidaho'ditseed dooleełgo baa deet'ą́.
Índída a'ohgo ádaat'éii índa ayóó ádaat'éii, áádóó da'at'íinii índa badahojoobá'íii, áádóó doo naalte' danilíinii índa naalte' danilíinii t'áá ałtso dabíla' nish'náájí éí doodaléi' dabítáa'gi bídadi'doodliłgo yee hooł'a'.
Áko ła'da doo nizhdi'yoołnih da áádóó doo haa nidi'yoonih da, díí naaldlooshii naayéé' nilíinii bízhi' éí doodaléi' bízhi' be'éélta'ii bee hó'diidlidgo t'éiyá.
Díí hódzą́ át'é. Éé'di'yiitįįhii bíni'dii naaldlooshii naayéé' nilíinii be'éélta'ii yéé'deetįįh, háálá éí nihokáá' dine'é be'éélta'ii át'é, be'éélta'ii hastą́ądi neeznádiindóó ba'aan hastą́diindóó ba'aan hastą́ą́h.
Ákohgo déé'į́į́', nít'éé' Dził Záíyan bighą́ą'gi Dibé Yázhí nilíinii sizį́įgo yiiłtsą́, bízhi' índa biTaa' bízhi' t'ááłáhídi neeznádiindóó ba'aan dízdiindóó ba'aan dį́įdi mííl ánéelą́ą'go éí dabítáa'gi bee bik'ida'ashchį́įgo yił naazį́.
Tó t'óó ahayóí danílį́įgo dadiits'a'ígíí nahalingo índa ayóó íits'a'go adi'nínígíí nahalingo yá'ąąshdę́ę́' iinéé' diséts'ą́ą́'. Iinéé' diséts'ą́'ígíí tsin bee nida'a'néii tsin tł'óół bąąh daneelzhee'ii yee nidaané nahalingo diits'a'.
Éí bikáá'dóó nahat'áii bidááhdóó áádóó ha'át'íí shį́į́ dahináanii dį́'ígíí bidááhdóó índa hastóíígíí bidááhdóó naazį́įgo sin ániidíii yee dahataał. Ła'da díí sin doo bóhojooł'ááł át'ée da, t'áá hazhó'ó t'ááłáhídi neeznádiindóó ba'aan dízdiindóó ba'aan dį́įdi mííl yilt'éego nahasdzáán bits'ą́ą́dóó náádabi'diiznii'ígíí t'éiyá.
Díí lą́ą asdzání doo yee ádadoolchǫ'ii; doo da'ayéehii danilį́. Díidí Dibé Yázhí nilíinii t'áá naagháágóó yikéé' nidaakai; díidí átsé aneest'ą' danilį́įgo diné bitahdóó Diyin God índa Dibé Yázhí nilíinii ádá nááyiisnii'.
Wooch'ííd t'áadoo dabizéé'dóó dadiists'ą́ą' da, índa t'áadoo bee bik'ídahót'ahí da.
Nít'éé' náánáła' diyingo naal'a'í yá ałníi'gi yit'ahgo yiiłtsą́, nahasdzáán bikáa'gi kéédahat'íinii, ał'ąą dine'é bił nidahaz'áanii áádóó ał'ąą dine'é áádóó bizaad ał'ąą ádaat'éii índa nihokáá' dine'é danilíinii t'áá ałtso hane' yá'át'éehii doo ninít'i'ii yee yił hodoolnih biniyé.
Yéego haadzíi'go ání, Diyin God dadíínóhsin, áádóó baa dahohniih, háálá ánihwiit'aahjį' ahoolzhiizh! Áko Diyin God éí yá'ąąshii áádóó nahasdzáán, tónteel índa tó hadaazlíinii áyiilaii bich'į' nidahohłá.
Náánáła' diyingo naal'a'í naaki góne' kóníigo ch'ínááhoníle', Bábilan, ayóó át'éego kin haal'áhígíí, ahiih náhwiiłdaas, ahiih náhwiiłdaas, háálá hawáin bee na'ageh bee tsi'nijigháii ał'ąą dine'é t'áá ałtso dabijiyííłdlą́ą́'!
Náánáła' diyingo naal'a'í táá' góne', ayóó íits'a'go kóníigo ch'ínááhoníle', Ła'da naaldlooshii naayéé' nilíinii áádóó be'elyaaígíí bich'į' nahojiłáii, áádóó hátáa'gi éí doodaléi' hála' bí'diidlidgo,
t'áá hó Diyin God t'óó báhádzidgo bibee até'él'íinii biwáin jidoodlį́į́ł, doo ałtaa násdziidgóó bibee adlání biih yidziidgo yee hashké nídzinii, áko diyingo nidaal'a'í binááł índa Dibé Yázhí nilíinii binááł kǫ' áádóó tsékǫ' bii' ti'dahojooníih doo.
Áádóó kǫ' bii' ti'dahojooníihgo hool'áágóó ahóyéel'áágóó łid hahagháah doo. Índa naaldlooshii naayéé' nilíinii áádóó be'elyaii bich'į' nidahojiłáii, áádóó t'áá háiida éí bízhi' bee hóda'diidlidii, ts'ídá t'áadoo háádajilyį́hí i'ii'aah áádóó niyiiłkaah.
Díí biniinaa Diyin God bidiyį́į́', éí Diyin God yee has'áanii yik'eh dahół'íinii índa Jesus dayoodlą́ągo ádayósinii hada'ólníi doo.
Áádóó yá'ąąshdę́ę́' iinéé' kóníigo diséts'ą́ą́', Díí bee ak'e'íłchí: Kodóó náásgóó Bóhólníihii dayoosdląądgo daninéhígíí bił dahózhǫ́ǫ doo. Áko Níłch'i Diyinii ádííniid, T'áá aaníí éí bił dahózhǫ́ǫ doo, bindaanish yits'ą́ą́dóó háádadoolyįh, háálá nidaas'a'go yee ła'dayiilaii t'áá bił dahólǫ́ǫ doo!
Ákohgo déé'į́į́', nít'éé' k'os łigaigo yiiłtsą́, ła' diné nahojílingo, óola naat'á ch'ah hak'i dí'ą́ągo índa tł'oh bee higéshí deeníigo dah jootį́įłgo k'os bikáa'gi dah dzizdá.
Áádóó kin bii' sohodizin biyi'dę́ę́' náánáła' diyingo naal'a'í k'os bikáa'gi dah sidáhígíí yich'į' dilwoshgo kóníigo ch'íníyá, Nibee iigéshí nídiitįįhgo ayígéésh, háálá nahasdzáán bikáá'góó t'áá íiyisí da'neest'ą́, áko dadi'yoogishjį' ahoolzhiizh.
Áko k'os bikáa'gi dah sidáhígíí habee iigéshí nahasdzáán bikáá'góó bee iijíígizhgo nahasdzáán bikáá'góó neest'áanii jiizhgizh.
Yá'ąąshdi kin bii' sohodizin biyi'dę́ę́' náánáła' diyingo naal'a'í ch'ínáánádzá, éí ałdó' bee iigéshí deeníigo dah yootį́į́ł.
Náánáła' diyingo naal'a'í, éí kǫ' bee bóhólníihii nilį́įgo, bikáá' náá'iiniihí yits'ą́ą́dóó ch'íníyá, áko bee iigéshí deeníigo dah yootį́łígíí yich'į' dilwoshgo kóní, Nibee iigéshí nídiitįįhgo nahasdzáán bikáá'góó ch'il na'atł'o'ii bineest'ą' áłah ánílééh, háálá éí daneest'ą́.
Áko diyingo naal'a'í bibee iigéshí nahasdzáán bikáá'góó yee ajíígizhgo nahasdzáán bikáá'góó ch'il na'atł'o'ii bineest'ą' áłah áyiilaago, Diyin God t'óó báhádzidgo bibee até'él'íinii bich'il na'atł'o'ii yiljizh ayóó át'éii yiih yiyííłkaad.
Kin haal'áhídóó tł'óo'di ch'il na'atł'o'ii bitoo' bąąh haa'nííh biniyé bik'i na'aldeehgo yishjizh, éí biyi'dóó łį́į́' biza'íít'i' bíneel'ą́ągo naakidi neeznádiindi tsin sitą́ ánízahgóó dił íína'.
Nít'éé' yá'ąąshdi náánáła' ádahodoonííłgóó bee ééhózinii ayóó át'éii dooládó' dago náánéiłtsą́, éí diyingo nidaal'a'í tsosts'idgo bee ach'į' nidahwiiłnáanii tsosts'idgo bee dahólǫ́. Díí bee nihoolzhíishii ádaat'é, háálá éí bee Diyin God t'óó báhádzidgo bibee até'él'íinii niit'ééh.
Áko ha'át'íí shį́į́ léi' tsésǫ' be'ek'id nahalingo kǫ' bił ałtahgo yiiłtsą́. Áadi naaldlooshii naayéé' nilíinii áádóó t'áá éí be'elyaii índa be'éélta'ii bee bi'dójíii yik'eh dadeesdlį́į'ii, éí Diyin God bitsin tł'óół bąąh daneelzhee'go bee nida'a'néii dah dayíjáahgo tsésǫ' be'ek'id nahalinígíí yibąąhdóó naazį́.
Mózes éí Diyin God yá naal'a'í biyiin, áádóó Dibé Yázhí nilíinii biyiin yee dahataałgo kódaaní: Ninaanish ayóó ádaat'é áádóó t'óó bik'eda'ayóí, Bóhólníihii Diyin God Aláahgo Ayóó'ánóodziilii nílíinii. Ts'ídá t'áá ákogi át'éego áádóó t'áá aaníigo át'éii bee áánííł, Diyin God bidiyį́į́' Aláahgo biNanit'a'í nílíinii.
Bóhólníihii nílíinii, háishą' nízhi' doo yidísin da, áádóó doo yaa haniih da doo? Jó, t'áá ni t'éiyá t'áá sáhí diníyin. Ał'ąą dine'é bił dah nidahaz'ą́ą́dę́ę́' naa áłah dooleełgo nich'į' nidahałáa doo, háálá t'áá ákogi ááníiłii ííshjání silį́į́'.
Kódzaadóó bik'ijį' náádéésht'į́į́', áko yá'ąąshdi níbaal bii' hodílzinii éí kin bii' sohodizin wolyéii biyi' bee bééhózinii hólónígíí ąą ádzaa.
Kin bii' sohodizin biyi'dóó diyingo nidaal'a'í tsosts'idgo bee ach'į' nidahwiiłnáanii tsosts'idgo bee dahólónígíí ch'ékai, éí áłts'óózígo yisdizígíí bee na'at'ą́hí łigaii dits'idgo ályaii ts'ídá chin bąąh ádaadingo bits'áda'deezdíingo yee hadadít'é, áádóó dabijéíts'iin gónaa óola sis binídaazt'i'.
Áko ha'át'íí shį́į́ dahináanii dį́'ígíí ła', éí Diyin God hool'áágóó ahóyéel'áágóó hináanii t'óó báhádzidgo bibee até'él'íinii óola łeets'aa' tsosts'idgo bii' hadadeezbingo, diyingo nidaal'a'í tsosts'idígíí yitaizką́.
Áádóó Diyin God bee bits'ádi'nílíidii índa bibee adziilii bits'ą́ą́dóó łidígíí kin bii' sohodizin bii' hadéébįįd, áko doo ła' yah anáádzódza' át'ée da, diyingo nidaal'a'í tsosts'idgo bee ach'į' nidahwiiłnáanii tsosts'idgo bee dahólónígíí ałtso ádaadzaago índa.
Nít'éé' kin bii' sohodizin biyi'dę́ę́' iinéé' ayóó íits'a'go diyingo nidaal'a'í tsosts'idígíí kwííłníigo diséts'ą́ą́', Nihílááh, Diyin God t'óó báhádzidgo bibee até'él'íinii tsosts'idgo łeets'aa' biyi'ígíí nahasdzáán bikáá'góó yadaahkaah.
Áko diyingo naal'a'í átséhígíí dah diiyáago bileets'aa' biyi'ígíí nahasdzáán bikáá'góó yayiiką́, áko diné éí naaldlooshii naayéé' nilíinii bibee í'diidlííd bee bída'diidlidii áádóó t'áá éí be'elyaago yich'į' nidahałáii łóód dííłdzidii áádóó báhádzidii baa níłnii'.
Diyingo naal'a'í naaki góne'ígíí bileets'aa' biyi'ígíí tónteel biyi'jį' yayiiką́, áko diné daaztsáanii bidił nahalin silį́į'go tónteel biyi'di dahináanii ałtso daneezná.
Diyingo naal'a'í táá' góne'ígíí bileets'aa' biyi'ígíí tooh danílíinii áádóó tó hadaazlíinii biyi'jį' yayiiką́, áko dił nídaasdlį́į́'.
Áádóó diyingo naal'a'í tó bee bóhólnííh nilíinii kóníigo diséts'ą́ą́', Diyin nílíinii, honílóonii índa hool'áádę́ę́' honílóonii, ts'ídá t'áá ákogi ánít'éego díí bee ánihwiyí'aah.
Éí Diyin God bidiyį́į́' índa Diyin God yá dahalne'ii yę́ę dabidił bąąh hadaazlį́įgo ádajile'go dazníłtseed, áko dił dazhdoodlį́į́ł biniyé haa dííní'ą́. Háálá éí bíká ádajíít'įįd!
Áádóó bikáá' náá'iiniihí biyi'dę́ę́' kóníigo diséts'ą́ą́', Bóhólníihii Diyin God Aláahgo Ayóó'ánóodziilii, t'áá aaníígóó índa ts'ídá t'áá ákogi át'éego bee ánihwiyí'aah!
Diyingo naal'a'í dį́į́' góne'ígíí bileets'aa' biyi'ígíí jį́honaa'éí bikáa'jį' yayiiką́, áko kǫ' yee diné yizées doogo baa deet'ą́.
Áko t'áá íiyisí honiigaígíí bee diné daach'ilgo Diyin God díí bee ach'į' nidahwiiłnáanii bee hóhólníihii házhi' dayíídzíí', áádóó t'áadoo łahgo át'éego Diyin God yich'į' tsíńdadeezkéezgo yaa dahaznih da.
Diyingo naal'a'í ashdla' góne'ígíí bileets'aa' biyi'ígíí naaldlooshii naayéé' nilíinii bibikáá'dóó nahat'áii bikáa'jį' yayiiką́, áko bee bóhólníihgo bił haz'ą́ągi bił chahóółhéél. Diné t'áá íiyisí bił dahoneezgaigo bitsoo' dei'aał,
áádóó bił dahoneezgaígíí áádóó dabilódígíí biniinaa Diyin God yá'ąąshdi hólóonii dayíídzíí', índa yaa nidaaskaii t'áadoo łahgo át'éego tsíńdadeezkéezgo Diyin God yich'į' ninákai da.
Diyingo naal'a'í hastą́ą́h góne'ígíí bileets'aa' biyi'ígíí Yufréítiiz wolyéego tooh ayóó át'é nílínígíí biyi'jį' yayiiką́, áko ha'a'aahdę́ę́' aláahgo naat'áanii danilíinii biba' atiin hasht'ehodoolníłígíí biniyé tooh nílį́į́ nít'é'ígi náhooltsei.
Nít'éé' na'ashǫ́'iitsoh bizéé'dę́ę́' áádóó naaldlooshii naayéé' nilíinii bizéé'dę́ę́' índa t'óó áhodil'į́įgo halne'ii bizéé'dę́ę́' níłch'i danchxǫ́'ígíí táa'go ch'ał nahalingo hadahazle'go yiiłtsą́.
Éidí níłch'i bida'iiníziinii álílee k'ehgo bee éédahózinii ádayoolíiłii ádaat'é. Nahasdzáán t'áá si'ą́ą́ nít'éé' bikáá'góó aláahgo naat'áanii danilíinii éí Diyin God Aláahgo Ayóó'ábóodziilii ayóó át'éego bik'eh ha'doo'áałdi ałk'i iidoojahgo áłah ádahodoolííł biniyé yaa hakááh.
Jó'akon, ani'įįhiigi át'éego nishááh! Doo ałhoshii áádóó bi'éé' yaa áhályáanii éí bik'ihojidlí, áko doo t'áá łichí'ígo naagháa da índa doo t'óó baa yáhodoosįįł da.
Áko Hííbrew bizaad k'ehjí Armagédan hoolyéegi áłah ádahoolaa.
Diyingo naal'a'í tsosts'id góne'ígíí bileets'aa' biyi'ígíí níłch'i bił ahiidziihígíí bitahgóó yayiiką́, áko kin bii' sohodizin bii' bikáá'dóó nahat'áii bits'ą́ą́dóó iinéé' ayóó íits'a'go, K'ad ałtso ádzaa! níigo haadzíí'.
Áko atsiniltł'ish anídahata' nít'éé', áádóó ayóó íits'a'go dahodiists'ą́ą́', áádóó da'di'ní índa ayóó át'éego ni' nahaasnáá'. Nahasdzáán bikáa'gi diné hazlį́į́'dóó wóshdę́ę́' t'ah doo ákóhánéeh da nít'éé'. Ayóó át'éego ni' nahaasnáá'.
Ayóó át'éego kin haal'áhígíí táá'góó bił ałts'áhóódláád, áádóó ał'ąą dine'é bił dah nidahaz'ą́ą́góó kin hadaas'áhígíí naa'adahaasdááz. Áko Diyin God t'óó báhádzidgo bibee até'él'íinii bee adlání bee sikánígíí Bábilan ayóó át'éii yidiyoołdlį́įłgo yénáálnii'.
Tónteel biyi'dę́ę́' kéyah hadaaz'áhígíí yóó'adahaasnóód, índa dził naaznilii bił yóó'adahwiiyá.
Yá'ąąshdę́ę́' níló ayóó ádaníłtsogo neeznádiindi daats'í dah da'diidloh ádaníłdáasgo diné bik'ijį' nááłtą́, áko níló bee t'óó báhádzidgo ach'į' nahwiiłnánígíí biniinaa diné éí Diyin God dayíídzíí'.
Nít'éé' diyingo nidaal'a'í tsosts'idgo łeets'aa' tsosts'id dah dayíjáhígíí ła' kóshidííniid, Tį', ałjiłnii ná'áyóí át'éii tó t'óó ahayóigo yik'ijį' dah sidáhígíí bee baa náhódóot'įįłii nił bééhodeesįįł biniyé dínííł'įįł.
Éidí nahasdzáán bikáá'góó aláahgo naat'áanii danilíinii yił ahá nida'asgeh, áádóó éí na'ageh yee tsi'naagháii, wáingi át'éego nahasdzáán bikáá'góó kéédahat'íinii bik'ee tsi'nidaaskai.
Áádóó éí diyingo naal'a'í honoojíígóó Níłch'i Diyinii yee ashííłtį́, nít'éé' naaldlooshii naayéé' nilíinii łichxíi'go bitsiits'iin tsosts'idgo áádóó bidee' neeznáá yiiłtsą́. Éí yízhí bee da'ódziihii t'áá át'éé nít'éé' bee bik'e'ashchį́, éí asdzání léi' bik'i dah sidáago yiiłtsą́.
Díí asdzání, naak'ą' tsídídééh nahalingo łichí'ígíí áádóó naak'ą' ałchxíí' yee hadít'é, áádóó óola, tsé da'ílíinii índa diichiłí yee naashch'ąą'. Doo daaldinii índa t'óó baa'ihgo na'ageh yee tsi'naagháii óola bee adlání bii' hadeezbingo dah yookááł.
Áádóó bítáa'gi, Bábilan ayóó át'éii, da'ałjiłnii áádóó nahasdzáán bikáa'gi doo daaldinii bimá, níigo yízhí doo bééhózinii bee bik'e'ashchį́.
Díí asdzání éí Diyin God bidiyį́į́' dabidił yę́ę índa Jesus yá daneeznáanii dabidił yę́ę yik'ee tsi'naagháago yiiłtsą́. Kót'éego yiiłtsą́ągo t'áá íiyisí bik'ee t'óó shił ahóóyóí.
Nidi diyingo naal'a'í áshidííniid, Ha'át'íísh bik'ee t'óó nił ahayóí? Asdzání áádóó naaldlooshii naayéé' nilíinii bitsiits'iin tsosts'idgo índa bidee' neeznáá, asdzání bik'i dah sidáhígíí ááhyiłníinii doo bééhózin da yę́ę bee nił hodeeshnih.
Naaldlooshii naayéé' nilíinii yiniłtsánígíí, hólǫ́ǫ́ nít'ée'ii k'ad ádinii, éí a'áán doo nihoodzą́ą́dę́ę́' hadoogáałgo í'dooldįįłgo haz'ą́ąjį' dah didoogááł. Nahasdzáán niit'ą́ą́dę́ę́' éí nihokáá'góó kéédahat'íinii iináájí naaltsoos bii' doo bízhi' ádaalyaii naaldlooshii naayéé' nilíinii dayiiłtsą́ągo bik'ee t'óó bił adahayói doo, háálá éí hólǫ́ǫ́ nít'éé', éí k'ad ádin, nidi nídoodááł.
Hojíyáanii áádóó ak'izhdi'yiitįįhii t'éiyá díí ááhyiłníinii hoł bééhodoozįįł. Tsosts'id atsiits'iinígíí éí tsosts'idgo dah yisk'id ádaat'é, áko éí asdzání yikáá' dah sidá.
Éí ałdó' aláahgo naat'áanii tsosts'idgo ádaat'é, t'áá éí ashdla'go nahjį' haníídee', ła' éí t'ah nant'á, ła' éí t'ah doo yígháah da, níyáago t'óó kónígháníjį' bee hodidoonaał.
Naaldlooshii naayéé' nilíinii hólǫ́ǫ́ nít'éé' k'ad ádinígíí, éí tseebíí góne' nilį́į nidi tsosts'idígíí yitah nilį́, éí í'dooldįįłgo haz'ą́ąjį' dah didoogááł.
Adee' neeznáá yiniłtsánígíí éí aláahgo naat'áanii neeznáá yilt'éego bee bídahólníih dooleełii t'ah doo bee dahaleehii ádaat'į́, t'ááłá'í ahéé'ílkidjį' naaldlooshii naayéé' nilíinii bił aláahgo naat'áanii danilíinii bee óhólnííh bee dahodooleeł.
Díí t'ááłá'í yee nitsídaakeesgo bee adziilii áádóó bee bídahólníhígíí naaldlooshii naayéé' nilíinii yaa deidii'aah.
Éí Dibé Yázhí nilíinii yich'į' anaa' ádahodoolííł, nidi Dibé Yázhí nilíinii áádóó bíká ádahodoo'niidii áádóó bitah dahaasdláa'ii índa bada'ahódlíii bił naakaigo bik'eh dadidoodleeł, háálá Dibé Yázhí nilíinii éí bídahólníihii bee Bóhólníihii nilį́, áádóó aláahgo naat'áanii danilíinii yiNanit'a'í nilį́.
Áádóó diyingo naal'a'í ánááshidoo'niid, Tooh yiniłtsánígíí, ałjiłnii yikáá' dah sidáhígíí, éí nihokáá' dine'é danilíinii áádóó diné t'óó ahayóí dayíl'áii áádóó ał'ąą dine'é bił dah nidahaz'áanii índa bizaad ał'ąą ádaat'éii éí ádaat'é.
Adee' neeznáá yiniłtsánígíí éí naaldlooshii naayéé' nilíinii yił, ałjiłnii deijoołáa doo, éí doo ajílį́į́góó índa t'áá jilchí'ígo ádahodoolíiłgo hatsį' deidoolghał índa adahodidoołk'ą́ą́ł.
Háálá Diyin God bizaad ałtso bohoolyaajį' Diyin God íinízinii bidazh'doolííł biniyé t'ááłá'í bee nitsídadzikees dadzizlį́į'go, bee hódahólníhígíí naaldlooshii naayéé' nilíinii baa dazhdidoo'áałgo, Diyin God hwiih yiyiizla'.
Asdzání yiniłtsánígíí éí ayóó át'éego kin haal'áii, éí nahasdzáán bikáá'góó aláahgo naat'áanii danilíinii yinant'áii át'į́.
Kódzaadóó bik'ijį' náánáła' diyingo naal'a'í ayóó át'éego bóhólníihgo, yá'ąąshdę́ę́' hadah hooleełgo yiiłtsą́. Bee bits'ádi'nílíidii nahasdzáán bikáa'gi bee hoos'įįd.
Áko kóníigo ayóó íits'a'go hadoolghaazh, Bábilan, ayóó áhoot'éii ahiih náhwiiłdaas, ahiih náhwiiłdaas! Ákwii níłch'i bida'iiníziinii kéédahat'į́ silį́į́'; níłch'i danchxǫ́'ígíí ákwii ahanináhákááh índa nidaat'a'ii danchxǫ́'ógo doo daaldinii t'áá ałtso ákwii ahanináhákááh silį́į́'.
Háálá wáin bee tsi'na'adáhígi át'éego ał'ąą dine'é bił dah nidahaz'áanii t'áá ałtso t'óó báhádzidgo na'ageh yee tsi'naagháii bił tsi'nidziskai. Áádóó nahasdzáán bikáá'góó aláahgo naat'áanii danilíinii hoł ahá nida'asgeh, índa jit'íinii t'óó bee nijinéego binahjį' nahasdzáán bikáá'góó diné baa nida'iiniihii da'at'į́ daazlį́į́'.
Ákohgo yá'ąąshdę́ę́' náánáła' iinéé' kóníigo náádiséts'ą́ą́', Bibąąhági át'éii doo bił baa nidaahkai da doo biniyé, índa bee bich'į' naho'diilnáanii doo bił ałts'ą́ą́' da'nołk'iiz da doo biniyé bits'ą́ąjį' ch'íhóhkááh, shidine'é!
Háálá bibąąhági át'éii yá'ąąsh bíneel'ą́ silį́į́', áádóó Diyin God éí doo ákǫ́ǫ́ ájíít'įįdígíí yénáálnii'.
T'áá ájíít'įįdígíí bik'ehgo áádóó ahą́ą́h nániidlá bik'ehgo k'éédahodohdlééh. Bee adlání bii' ałtah azníziidii naakidi ákónánéilt'e'go há ałtah nánóhdzííd.
Ádaa hoji'niih áádóó jit'íinii t'óó bee nijizne'ígíí t'áá éigi áníłtsogo atíńdahohdlééh áádóó atíńdizhnidleehgo ádahohłééh. Háálá t'áá hayi'ídi kójíní, Asdzą́ą́ naat'ááh nishłį́įgo dah sédá! Doo bąąh áhásdįįdii nishłį́į da, atínáhodinidleeh éí ts'ídá doo yideestséeł da!
Éí bąą bee hach'į' nahodiyoolnaałii ła'a jį́ hak'i hwiidooleeł, éí aniné, atínáhodinidleeh, índa hodichin, áádóó kǫ' bee ahodi'doolk'ą́ą́ł, háálá Bóhólníihii Diyin God hainít'íinii ayóó ábóodziilii nilį́.
Áko nahasdzáán bikáá'góó aláahgo naat'áanii danilíinii bił ahá nida'dzisgeh áádóó bił t'óó ádee nidadzis'ne'ígíí éí jidook'ą́ąłgo halid dayiiłtsą́ągo, haa atíńdadinidleeh índa ák'idadiit'aah doo.
Éí bee atího'diilyaaígíí yéédaaldzidgo ayóó ánízáádę́ę́' naazį́įgo kódaaní, Héi'! Héi'! Bábilan ayóó át'éego kin haal'á nílíinii! T'ááłáhídi ahéé'ílkidjį' atíńdiilyaa!
Nahasdzáán bikáá'góó baa nida'iiniihii doo ła'da baa na'iiłniih da silį́į'go biniinaa t'óó haa daachxa áádóó haa atíńdadinidleeh;
doo ła'da óola nayiiłniihí da, béésh łigaii, tsé da'ílíinii áádóó diichiłída, áłts'óózígo yisdizígíí bee na'at'ą́hí łigaii dits'idgo ályaii, naak'ą' tsídídééh nahalinígíida, na'at'ą́hí da'dijihígíí áádóó naak'ą' ałchxíi'da, tsin łikání halchinii áádóó áívori bee ádaalyaii, tsin da'ílíinii, béésh łitsoiida, béésh índa tsé nitł'iz nizhóníii bee ádaalyaii t'áá ałtso,
sínaman, spáis, tsin bijeeh dilidgo łikání dahalchinii, tłah ílíinii, tsin bijeeh łikání halchinii fránkinsens wolyéii, wáin, ak'ah ílíinii, ak'áán dibahí áádóó tł'oh naadą́ą'da, béégashii áádóó dibéda, łį́į́' áádóó tsinaabąąs bijáád naakiígíí, índa naalte' danilíinii, azhą́ diné bii' sizíinii nidi doo ła'da nayiiłniihí da.
Nídant'į́įhii éí nii' sizíinii t'áá íiyisí bił bidááhání yę́ę nits'ą́ąjį' silį́į́', áádóó ch'iyáán ałtaanáskąądí índa bee nił yá'áhoot'éehgo dah yílééł yę́ę doo shónéidííłt'eełgóó nits'ą́ąjį' silį́į́'!
Díí naalyéhé baa nidahaniihii hats'ą́ą́dóó da'ast'įįdii, bee atího'diilyaaígíí yéédaaldzidgo, ayóó ánízáádę́ę́' naazį́įgo ayóó íits'a'go daachxa áádóó atíńdadinidleeh doo,
kódaaníigo, Héi'! Héi'! Ayóó át'éego kin haal'áii jílį́į́ nít'éé' yę́ę áłts'óózígo yisdizígíí bee na'at'ą́hí łigaii dits'idgo ályaii, naak'ą' tsídídééh nahalingo índa naak'ą' ałchxíí' bee hazhdít'éii yę́ę, óola, tsé da'ílíinii, índa diichiłí bee nijishch'ąą' yę́ę!
Éí jit'ínígíí t'áá ałtso t'ááłáhídi ahéé'ílkidjį' t'áá ádzaaí silį́į́'! Áádóó bik'ehgo nida'a'eełii áádóó nida'ał'eełii binaanish danilíinii, naalnishí danilį́įgo bił nida'a'eełii índa táłkáá'góó na'iini' yaa nidaakaii, díí t'áá ałtso nízaadę́ę́' naazį́įgo
jidook'ą́ąłgo halid dayiiłtsą́ągo, kódaaníigo hadadeeshghaazh, Ha'át'íí kin haal'áá shį́įshą' hógi át'éego ayóó át'éego kin haal'áhígíí yił aheełt'éé nít'éé'?
Bitsii' łeezh yik'ídayiighaasgo daachxa índa atíńdadinidleeh; kódaaníigo hadadeeshghaazh, Héi'! Héi'! Ayóó át'éego kin haal'áii jílį́į́ nít'éé' yę́ę ákwii táłkáa'di tsinaa'eeł neisnilii t'áá ałtso jit'ínígíí yee da'ast'įįdii! Éí t'ááłáhídi ahéé'ílkidjį' t'áá ádzaaí dzizlį́į́'!
Yá'ąąshii nílíinii, Diyin God bidiyį́į́' danohłíinii, daal'aadii danohłíinii índa Diyin God bá dahołne'ii baa nihił dahózhǫ́ǫ le'! Háálá Diyin God nihá hainíst'įįdgo há nihoní'ą́!
Nít'éé' diyingo naal'a'í ayóó ábóodziilii tsé bee ak'áhí ayóó áníłtsoígíí nahalingo tsé léi' néidii'ą́ągo kóníigo tónteel biyi' góne' yee adzííłne', Kót'éego Bábilan ayóó át'éego kin haal'áii jílíinii t'áá na'níle'dii nikíhodidooltsxis, áádóó ts'ídá doo hwénáhodoodzįįł da.
Tsin bee nida'a'néii, sin yee nidaanéii, bee í'dílzoołí yee nidaanéii, índa béésh dilní bee í'dílzoołí yee nidaanéii nidaanéego nitahgi ts'ídá doo náádidoots'į́įł da; t'áadoo le'é dayiichįįhgo ádeił'íinii nitahgi ts'ídá doo néidooltséeł da; tsé bee ak'áhí ak'áago nitahgi ts'ídá doo náádidoots'į́įł da!
Bee hool'iní diltłi'ii nitahgi ts'ídá doo náádi'níłdíin da doo; iiyehii índa bá'iigehii biinéé' nitahgi ts'ídá doo náádidoots'į́įł da. Jó, ná nida'iiłniihii nahasdzáán bikáá'dóó diné ayóó ádaat'éii danilį́į́ nít'éé', áádóó nina'adlo'go álílee bee nahółáá nít'éé' yę́ę bee ał'ąą dine'é bił dah nidahaz'áanii t'áá ałtso bida'deesdlo'.
Diyin God yá dahalne'ii áádóó Diyin God bidiyį́į́' índa nahasdzáán bikáa'gi t'áá ałtso nidaaztseedígíí bidił éí kin haal'áagi bééhoozin.
Kódzaadóó bik'ijį' yá'ąąshdi ayóó ázhnéelą́ą'go hadazhdeeshghaazhígi át'éego iinéé' ayóó íits'a'go diséts'ą́ą́' kódaaníigo, Bóhólníihii baa dahohniih! Yisdá'iildééh áádóó ayóó é'ét'é [áádóó ił ídlį́] índa adziil éí nihiDiyin God bíí' ádaat'é!
Bee ánihwijii'aahii t'áá aaníí áádóó ts'ídá t'áá ákogi ádaat'é! Háálá ałjiłnii ná'áyóó át'éii na'ageh yee tsi'naagháago yee nahasdzáán yiyííłchǫ' yę́ę baa nídzíst'įįdgo bá nihozhní'ą́, áádóó há nidaal'a'í dabidił bits'ádaazlį́įgo áyiilaago biniinaa k'éézhdiidlaa.
Náá'áłdó' hanáádadeeshghaazh, Bóhólníihii baa dahohniih! Kin haal'áii dook'ą́ąłgo bilid hool'áágóó ahóyéel'áágóó dego i'iijooł.
Ákohgo naadiin dį́į́' hastóí áádóó ha'át'íí shį́į́ dahináanii dį́'ígíí tsé'yaa daneeshjoolgo Diyin God éí bikáá'dóó nahat'áii yikáá' dah sidáii yich'į' nidahasáago kódaaní, T'áá ákót'ée doo! Bóhólníihii baa dahohniih!
Nít'éé' bikáá'dóó nahat'áii bits'ą́ą́dóó iinéé' kódííniid, Diyin God bá nidaał'a'ii t'áá ánółtso, a'ohgo ádanoht'éii áádóó ayóó ádanoht'éii dahodíínóhsinii, nihiDiyin God baa dahohniih!
Nít'éé' ayóó ázhnéelą́ą'go hadazhdeeshghaazhígi át'éego, tó t'óó ahayóí hadah yiilį́įgo diits'a'ígi át'éego índa t'óó báhádzidgo da'di'nínígi át'éego kóníigo náádiséts'ą́ą́', Bóhólníihii baa dahohniih! Háálá Bóhólníihii nihiDiyin God Ayóó'át'éii éí nant'á!
Haa'íshą' nihił dahózhǫ́ǫ doo áádóó t'áá íiyisí nihił dahózhǫ́ǫgo baa dahwii'niih doo! Háálá Dibé Yázhí nilíinii adooyehjį' ahoolzhiizh, índa yá'dooyehii hasht'e'í'diilyaa.
Áłts'óózígo yisdizígíí bee na'at'ą́hí łigaii dits'idgo ályaii bídazdilid índa ts'ídá chin bąąh ádinii yee hadidooníiłgo baa deet'ą́. Jó, díí naak'ą' ałgaígíí éí Diyin God bidiyį́į́' ts'ídá t'áá ákogi ádaadzaii át'é.
Nít'éé' diyingo naal'a'í áshidííniid, Díí bee ak'e'íłchí: Dibé Yázhí nilíinii iiyehgo ada'niidą́ą'jį' bida'iisnii'ii bik'idahojidlí. Áádóó ánááshidoo'niid, Díidí Diyin God t'áá aaníígóó áníinii ádaat'é.
Áko biyaajį' nitsidinígo' bich'į' nahodeeshłaał biniyé, nidi áshidííniid, T'áadoo ánít'íní! Ni áádóó nik'isóó Jesus baa hane'ii dayoodlánígíí yił nidaal'a'í ła' ásht'į́. Diyin God bich'į' nahółá! Háálá Jesus baa hane'ii bee náásgóó ádahodooníiłii bee baa dahojilne'.
Nít'éé' yá'ąąshii ąą ádzaago, jó'akon, łį́į́łgaii léi' yiiłtsą́! Yik'i dah sidáii éí Ba'ahódlíii índa T'áá Aaníinii wolyé, áádóó ts'ídá t'áá ákogi át'éego ánihodoo'ááł índa anaa' ííł'į́.
Bináá' éí kǫ' dah nídíno'ígíí nahalin, naat'á ch'ah t'óó ahayóigo bitsiits'iin bąąh sinil. Yízhí ła' bee bik'e'ashchį́, éí t'áadoo bił bééhóziní da, nidi t'áá bí t'éiyá.
Éé' dił bénástsoozgo yee hadít'é. Diyin God bizaad bee bi'dójí.
Yá'ąąshdę́ę́' siláo yíl'áii, éí áłts'óózígo yisdizígíí bee na'at'ą́hí łigaii dits'idgo ályaii ts'ídá chin bąąh ádaadinii yee hadadít'éego łį́į́' daalgaii yee bikéé' yinééł.
Diltłish deeníinii bizéé'dę́ę́' hadzisihgo ał'ąą dine'é bił dah nidahaz'ą́ą́góó yee yik'eh didoodleeł áádóó béésh hał yee yinant'áa doo; ch'il na'atł'o'ii bee yiljizhii bee Diyin God Aláahgo Ayóó'ábóodziilii t'óó báhádzidgo bibee até'él'íinii yąąh haidoonih.
Bi'éé' bikáa'gi áádóó bitsoosk'idgi kót'éego yízhí bee bik'e'ashchį́, Aláahgo naat'áanii danilíinii yiNanit'a'í índa bídahólníihii bee Bóhólníihii át'į́.
Nít'éé' diyingo naal'a'í jį́honaa'éí yii' sizį́įgo náánéiłtsą́. Áko nidaat'a'ii yót'áahdi naaldeehii ayóó íits'a'go kóníigo yich'į' ání, Hágo, ayóó át'éego Diyin God bá ada'niidą́ą'gi baa áłah hohłeeh!
Aláahgo naat'áanii danilíinii dabitsį', siláo binanit'a'í danilíinii dabitsį', diné ayóó ábóodziilii dabitsį', łį́į́' áádóó bik'i dah naazdáii dabitsį', índa diné t'áá ałtso, doo naalte' danilíinii áádóó naalte' danilíinii, índa diné a'ohgo ádaat'éii áádóó ayóó ádaat'éii dabitsį' dadoołghał biniyé áłah hohłeeh.
Nít'éé' naaldlooshii naayéé' nilíinii áádóó nahasdzáán bikáá'góó aláahgo naat'áanii danilíinii bisiláo t'áá bił, éí łį́į́' yik'i dah sidáhígíí bisiláo bił yik'ijį' anaa' ádeidoolííł biniyé áłah silį́į'go yiiłtsą́.
Áko naaldlooshii naayéé' nilíinii bił ni'deedéél áádóó t'óó áhodil'į́įgo halne'ii, éí naaldlooshii naayéé' nilíinii binááł álílee k'ehgo bee éédahózinii áyiilaago bee naaldlooshii naayéé' nilíinii bibee í'diidlííd bee bída'diidlidígíí áádóó t'áá éí be'elyaii yich'į' nidahałáá nít'éé' yę́ę álílee k'ehgo bee éédahózinii yee yi'deezlo'ii ałdó' bił ni'deedéél. Éí t'áá áłah t'áá hináago kǫ' be'ek'id tsékǫ' bił dook'ą́ąłii biyi' góne' aheestł'ííd.
Áko łį́į́' yik'i dah sidáii bizéé'dę́ę́' diltłish hadzisihii bee dine'é daadziihígíí nidaaztseed, índa dabitsį'ígíí nidaat'a'ii t'áá át'é nídeineesdą́ą́'.
Nít'éé' yá'ąąshdę́ę́' diyingo naal'a'í léi' a'áán doo nihoodzáanii bibee ąą ńdítį́hí dah yootį́įłgo áádóó béésh da'ahólzha'í ayóo da'át'éé léi' dah yooléełgo hadahooleełgo yiiłtsą́.
Áko na'ashǫ́'iitsoh yisił, éí t'áá ałk'idą́ą́' tł'iish nilínígíí, níłch'i bida'iiníziinii binanit'a'í éí Séítan wolyéii, áko t'ááłáhídi mííl nááhaijį' ye'eztł'ǫ́ǫgo
a'áán doo nihoodzą́ą́ góne' ayiyííłhan, áádóó yidádi'nítą́ áádóó yidádi'nídléézh. T'ááłáhídi mííl nááhaijį' ał'ąą dine'é bił dah nidahaz'ą́ą́góó doo yinináá'ádlo' da dooleeł biniyé ákódzaa. Éí bíighah azlį́į'go índa t'óó kónígháníjį' béédidoochił.
Nít'éé' bikáá'dóó nidahat'áii yiiłtsą́, áko bikáá'dóó dah naháaztánígíí éí bee aa nídahat'į́įgo bee óhólníihii baa dadeest'ą́. Áádóó ałdó' Jesus baa hane' áádóó Diyin God bizaad yaa dahoolne'go biniinaa dabitsiits'iin daheesne'ii bii' naazíinii yiiłtsą́. Éí naaldlooshii naayéé' nilíinii áádóó t'áá bí be'elyaii doo yich'į' nidahasáa da, índa naaldlooshii naayéé' nilíinii bibee í'diidlííd dabítáa'gi, éí doodaléi' dabíla' bikáa'gi doo bee bída'diidlid da nít'éé'. Éí nídahii'na'go t'ááłáhídi mííl nááhaijį' Christ yił bídahólnííh.
Nidi ła' daneeznáanii éí t'áadoo nídahii'na' da, t'ááłáhídi mííl nááhaidi índa. Díí átsé aninéédę́ę́' náá'diijeehígíí át'éé lá.
Díí átsé náádi'doojahii biyi' atah jílíinii éí jidiyin áádóó hoł hózhǫ́ǫ doo! Éí t'éiyá naakidi ná'ní'néhígíí doo bidééłníi da, nidi éí Diyin God índa Christ yá nááda'iiłniihii dadooleeł, áádóó t'ááłáhídi mííl nááhaijį' yił bídahólníih doo.
Áádóó t'ááłáhídi mííl nááhaigo Séítan be'estł'ónígíí béédidoochił,
áádę́ę́' hadoogáałgo t'áá dį́į́'góó ał'ąą dine'é bił dah nidahaz'áanii, éí Gag índa Méígag wolyéhígíí yi'doolohgo, anaa' ádeidoolííł biniyé áłah íidoolííł; éí ánéelą́ą'gi tábąąhgóó séigi ánéelą́ą́'.
Nahasdzáán t'áá áhoníłtéél nít'éé' bikáá'góó tádadinéehgo Diyin God bidiyį́į́' dah dayínéehgi índa kin haal'áii ayóó'ó'ó'níinii yináshzhiizh. Nidi yá'ąąshdę́ę́' kǫ' hadadíínáadgo ábísdįįd.
Áádóó níłch'i bida'iiníziinii binanit'a'í bi'deezlo'ii éí kǫ' tsékǫ' bił be'ek'id góne', t'áá naaldlooshii naayéé' nilíinii áádóó t'óó áhodil'į́įgo halne'ii éí aheestł'ídí góne' ahoolghan. Éí tidabidi'yoolníihgo i'ii'aah áádóó niyiiłkaahgo hool'áágóó ahóyéel'áa doo.
Nít'éé' bikáá'dóó nahat'áii ayóo da'át'éego łigai léi' índa yikáá'dóó dah sidáii t'áá bił náánéiłtsą́. Éí nahasdzáán áádóó yádiłhił ts'ídá doo néidooltsééłgóó hats'ą́ą́dóó bił yóó'ahóóyá.
Diné daneeznáanii ayóó ádaat'éii índa a'ohgo ádaat'éii bikáá'dóó nahat'áii bidááhdóó naazį́įgo yiiłtsą́. Naaltsoos ąą ádaalyaa, áádóó naaltsoos náánáła', éí iiná naaltsoos át'éego ałdó' ąą ályaa. Diné daneeznáanii yaa nidaaskai naaltsoos bikáá' ádaalyaago bik'ehgo baa nídahast'įįd.
Dazneeznáanii tónteel bii' nidziztínígíí bii'dę́ę́' háádadziiskai, índa dazneeznáanii éí aniné áádóó ch'į́įdiitah bii' dahojílónígíí ałdó' háádadziiskai, áko t'áá ádzíłtso baa nidadziskaii bik'ehgo haa nídahast'įįd.
Nít'éé' aniné áádóó hool'áágóó ti'hoo'nííh éí kǫ' be'ek'id góne' aheestł'ííd. Díí kǫ' be'ek'id biyi'di naakidi ná'ní'né át'é.
Áko ła'da iiná naaltsoos bii' doo házhi' bik'iisdzohgóogo, éí kǫ' bił be'ek'id biyi' góne' aho'diistł'ííd.
Nít'éé' yádiłhił ániidíii índa nahasdzáán ániidíii yiiłtsą́. Yádiłhił áłtséhígíí índa nahasdzáán áłtséhígíí bił yóó'ahóóyá, áádóó tónteel ałdó' ádin.
Áko yá'ąąshdę́ę́' Diyin God bits'ą́ą́dóó diyingo kin haal'áii, Jerúsalem ániidíii, bá'iigehii bahastiin yiba' hasht'e'ádiilyaagi át'éego hasht'e'ádiilyaago hadahooleełgo yiiłtsą́.
Áko bikáá'dóó nahat'áii bits'ą́ą́dóó ayóó íits'a'go iinéé' kóníigo diséts'ą́ą́', Jó'akon, Diyin God yii' kééhat'íinii diné bił hólǫ́. Éí bił kééhojit'į́į doo, áádóó bidine'é dajílį́į doo. Diyin God t'áá bí hoł hólǫ́ǫ doo, índa haDiyin God nilį́į doo.
Dabinák'eeshto' t'áá ałtso yá yidoot'oł, aniné ádin doo, áádóó atínáhodinidleeh ádin doo, áádóó cha ádin doo índa adiniih ádin doo, háálá áłtséédą́ą́' dahólóonii bił yóó'ahóóyá.
Bikáá'dóó nahat'áii yikáá'dóó dah sidáii ání, Jó'akon, t'áá ałtsoní ániidígo ánáshdlééh! Áádóó ałdó' ánáádí'ní, Díí bee ak'e'íłchí, háálá díí saad t'áá aaníinii áádóó bada'ahódlíii ádaat'é.
Áádóó áshidííniid, K'ad lą́ą ałtso ádzaa! Álfa áádóó Oméga, bee hodeezt'i'ii índa bee nihonít'i'ii shí éí nishłį́. Dibáá' jílíinii iiná tó háálį́į́dóó t'áá jíík'e tó haa deeshkááł.
T'áá ak'esdeesdlį́'ígíí díí hóó' dooleeł: haDiyin God nishłį́į doo, índa hó shiye' jílį́į doo.
Nidi ninádanihinilyéesii, doo da'oodlání, doo daaldinígi ádaat'íinii, diné nideiłtseedii, ałjiłnii, binda'adlo'go álílee k'ehgo nidahałáii, e'elyaii yich'į' nidahałáii índa dabiyooch'íidii t'áá ałtso éí kǫ' tsékǫ' bił be'ek'id dook'ą́ąłii biyi' góne' bá nahaz'ą́, áko éidíígíí naakidi ná'ní'né át'é.
Nít'éé' diyingo nidaal'a'í tsosts'idgo, bee ach'į' nidahwiiłnáanii tsosts'idgo akée'diígíí łeets'aa' tsosts'id hadadeezbingo dah dayíkaahii ła' shaa níyáago kóníigo shich'į' haadzíí', Tį', bá'ásgehii, Dibé Yázhí nilíinii be'asdzą́ą́ dínííł'įįł.
Áádóó Níłch'i Diyinii shił hólǫ́ǫgo dził ayóó áníłtso léi' bighą́ą'jį' hasistį́įgo, yá'ąąshdę́ę́' Diyin God bits'ą́ą́dóó Jerúsalem diyingo kin haal'áii hadah hooleełgo shich'į' yit'íní áyiilaa.
Éí Diyin God bee bits'ádi'nílíidii bee bits'ádi'nílíidgo, bits'ádi'nílídígíí tsé ílíinii bik'i nizdidlaadígíigi át'é, jásper wolyéhígíí nahalingo, tséghádi'nídíniigi át'éego niłtólí.
Ayóo da'át'é áádóó wódahgo ditą́ągo binaa ahéé'ítł'in, naakits'áadahgóó ch'é'étiin, áko naakits'áadahgóó ch'é'étiinígíí diyingo naal'a'í yik'eh nízį́, éí naakits'áadahgo ch'é'étiin bikáa'gi Ízrel ba'áłchíní naakits'áadahgo dine'é danilíinii dabízhi' t'áá da'níł'ąą bee bik'ida'ashchį́.
Ha'a'aahdę́ę'go táa'go ch'é'étiin, náhookǫsdę́ę'go ałdó' táa'go ch'é'étiin, shádi'ááhdę́ę'go ałdó' táa'go ch'é'étiin, e'e'aahdę́ę'go ałdó' táa'go ch'é'étiin.
Áádóó kin haal'á ditą́ągo binaa ahéé'ítł'inii bee hadaastł'inii naakits'áadah lá, áko éí bikáa'gi Dibé Yázhí nilíinii bá daal'aadii naakits'áadahgoígíí dabízhi' t'áá da'níł'ąą bee bik'ida'ashchį́.
Áádóó shich'į' yájíłti'ii óola bee ída'neel'ąąhí éí kin haal'áhígíí áádóó ch'ída'iiztiingóó índa ditą́ągo binaa ahéé'ítł'inígíí bee bídazhdí'nóoł'ąąłgo dah jootį́į́ł.
Kin haal'áhígíí t'áá dį́į́'góó dik'ą́, náásee áádóó naaniigo t'áá aheeníłtso. Habee'ída'neel'ąąhí bee kin haal'áhígíí bízh'nééł'ąądgo ashdla'áadahdi neeznádiin tsin sitą́ą́ lá; náásee, naaniigo áádóó dego éí t'áá aheedaníłtso.
Ahéé'ítł'inígíí ałdó' bízh'nééł'ąąd, nít'éé' ach'oozhlaa'dóó ála' bílátahjį' áníłtsoígíí éí t'ááłáhídi neeznádiindóó ba'aan dízdiindóó ba'aan dį́įdi ahą́ą́h dí'á áníłtso lá, éí diné k'ehgo í'neel'ąąhígíí k'ehgo, t'áá éí diyingo naal'a'í k'ehgo í'neel'ąąh át'é.
Ahéé'ítł'inii jásper bee ályaa, kin haal'áhígíí éí tsésǫ' bigházdiníłtólígíí nahalingo óola t'áá bízhání bee ályaa.
Kin haal'á ditą́ągo binaa ahéé'ítł'inígíí bee hadaastł'inii nitł'iz ałtaas'éí t'áá ał'ąą ádaat'éii bee nidaashch'ąą', áłtséhígíí jásper, naakiígíí sáfair, tá'ígíí kalsédonii, dį́'ígíí émerald,
ashdla'ígíí sardániks, hastánígíí sárdiyas, tsosts'idígíí krísolait, tseebíígíí béril, náhást'éígíí tópaz, neeznánígíí krísopreiz, ła'ts'áadahígíí jéísinth, naakits'áadahígíí ámethist.
Naakits'áadahgo ch'é'étiinígíí éí diichiłí bee ádaalyaa, ch'ída'iiztiinígíí t'áá át'é diichiłí bee ádaalyaa. Kintahgóó hahodiit'i'ígíí éí tsésǫ' bigházdiníłtólígíí nahalingo óola t'áá bízhání bee ályaa.
Kin haal'áhígi kin bii' sohodizin doo ła' yiiłtsą́ą da, háálá Bóhólníihii Diyin God Aláahgo Ayóó'ábóodziilii índa Dibé Yázhí nilíinii éí ákwii t'áá bí kin bii' sohodizin nilį́.
Éí kin haal'áadi jį́honaa'éí, doodaii' tł'éhonaa'éí ádin, háálá Diyin God bee bits'ádi'nílíidii bee adinídíín, áádóó Dibé Yázhí nilíinii bee adinídíinii nilį́.
Ał'ąą dine'é bił dah nidahaz'áanii adinídíinii yii' dayíkáah doo, áádóó nahasdzáán bikáá'dóó aláahgo naat'áanii danilíinii yee ayóó ádaat'éii yił, yah adahakáah dooleeł.
Áadi aańdaditį́į́hgóó ts'ídá doo dádadi'doolkał da, háálá áadi tł'éé' ádin doo.
Ał'ąą dine'é bił dah nidahaz'áanii yee ayóó ádaat'éii índa yee ił danilíinii yił yah adahakáah dooleeł.
Nidi ha'át'íida t'óó baa'ihii ts'ídá doo biih hodooleeł da, índa doo yildingóó naagháii áádóó biyooch'íidii ts'ídá doo yiih doogáał da, nidi iiná naaltsoos Dibé Yázhí nilíinii bíhígíí biyi' dabízhi' bik'idaasdzohii t'éiyá yiih dookah.
Nít'éé' Diyin God índa Dibé Yázhí nilíinii bibikáá'dóó nahat'áii bits'ą́ą́dóó tooh niłtólígo tséghádi'nídínii bik'i yazdiiłtólígi át'éego bik'i yazdiiłtóolgo iiná tó ch'ínílį́įgo shich'į' áyiilaa.
Éí kintahgi hahodiit'i'ígíí ałníí'góó nílį́. Tooh nílínígíí ałts'ą́ą́hjí iiná tsin t'ááłá'í sikaad, bineest'ą' naakits'áadahgo t'áá da'níł'ąą ádaat'éego bąąh náhoodleeł, t'ááłá'í náhidizííd bik'eh bineest'ą' bąąh náhinoot'į́į́ł, áádóó bit'ąą'ígíí éí ał'ąą dine'é bił dah nidahaz'áanii néidiyiiłjeehii át'é.
Díí kin haal'áadi atíbidi'doolníiłgo bá ha'doodzihii ts'ídá ádin doo. Diyin God índa Dibé Yázhí nilíinii bibikáá'dóó nahat'áii áadi hólǫ́ǫ doo, áádóó bá nidaal'a'ii bich'į' nidahałáa doo.
Hanii' dayoo'į́į doo, índa dabítáa'gi házhi' bik'idaasdzoh doo.
Áádóó ákwe'é tł'éé' ádin doo; bee hool'iní, doodaii' jį́honaa'éí t'áágéedgo bíighah, háálá Bóhólníihii Diyin God t'áá bí bee adinídíinii nilį́į doo, áádóó hool'áágóó ahóyéel'áágóó nidant'áa doo.
Áádóó áshidííniid, Díí saad t'áá aaníinii áádóó bada'ahódlíii ádaat'é. Índa Diyin God yá dahalne'ii biBóhólníihii, éí bá nidaal'a'ii t'óó hodíína'go ádahodooníiłii yich'į' íidoolííł biniyé bidiyingo naal'a'í yich'į' ayííł'a'.
Jó'akon, shí tsį́įłgo nishááh! Díí naaltsoos biyi'dóó saad ádahodooníiłii bee baa dahóóne'ii bik'eh hojíł'ínígíí éí hak'ihojidlí, ní Jesus.
Díí yidiizts'ą́'ígíí áádóó yiyiiłtsánígíí éí shí John ásht'į́. Áko díí dasidéts'ą́ą'go áádóó deiłtsą́ągo diyingo naal'a'í díidí shił ííshją́ą́ áyiilaii bich'į' nahodeeshłaał biniyé biyaajį' nitsidinígo'.
Nidi áshidííniid, T'áadoo ánít'íní! Ni áádóó nik'isóó Diyin God yá dahalne'ii índa díí naaltsoos biyi'dóó saad yik'eh dahół'ínígíí yił nidaal'a'í ła' ásht'į́. Diyin God bich'į' nahółá!
Áádóó áshidííniid, Díí naaltsoos biyi'dóó saad ádahodooníiłii bee baa dahóóne'ígíí t'áadoo naníł'iní, háálá k'adę́ę baa hoolzhíísh.
Doo ákǫ́ǫ́ ájooníiłii háni'dii doo ákǫ́ǫ́ ájooníił da doo, áádóó haa'ihii háni'dii haa'ih doo, áádóó ts'ídá t'áá ákogi ájít'éii háni'dii ts'ídá t'áá ákogi ájooníił doo, índa jidiyinii éí háni'dii jidiyin doo.
Jó'akon, aa hideeshłéełii tsį́įłgo bił nishááh! T'ááłá'í jinítínígo baa nidadziskaii bik'ehgo haa da'diyeeshłééł.
Álfa áádóó Oméga, bee hodeezt'i'ii áádóó bee nihonít'i'ii, áłtséhígíí áádóó akée'diígíí shí éí nishłį́, ní Jesus.
Ha'éé' dadzizgisii hoł dahózhǫ́. Éí iiná tsin sikaadii baa dahizhdookahgo, áádóó kin haal'áagi ch'é'étiin góne' yah adahizhdookahgo bee há nahaz'ą́.
Nidi łééchąą'í áádóó binda'adlo'go álílee k'ehgo nidahałáii áádóó na'ageh yee tsi'nidaakaii áádóó diné nideiłtseedii áádóó e'elyaii yich'į' nidahałáii, índa t'ááłá'í nítínígo wooch'ííd ayóó'ádayó'níinii éí t'áá ałtso tł'óo'di naaldeeh, ní Jesus.
Shí Jesus nishłíinii da'oodlání áłah nídaadleehii díí hane'ígíí bee bił hodoonih biniyé shidiyingo naal'a'í nihich'į' ííł'a'. David bihétł'óól índa bits'ą́ą́dóó yichíiłii, yikáít'áahjį' sǫ' bits'ádi'nílíidgo haagháahii nishłį́.
Níłch'i Diyinii índa bá'iigehii, Hágo! ní. Azdiits'a'ii háni'dii, Hágo! jiní. Dibáá' jílíinii háni'dii jíghááh; iiná tó jinízinii háni'dii t'áá jíík'e jidlą́.
Díí naaltsoos biyi'dóó saad ádahodooníiłii bee baa dahóóne'go dazdiizts'ą́'ígíí t'ááłá'í jinítínígo ho'nishnííh: ła'da saad bíjii'ą́ągo, Diyin God ałdó' díí naaltsoos bii' bee ach'į' nidahwiiłnáanii yaa hoolne'ígíí yee atíhodoolííł.
Áádóó díí naaltsoos biyi'dóó saad ádahodooníiłii bee baa dahóóne'ígíí ła'da bizhdíí'ą́ągo, iiná tsin sikaadii índa diyingo kin haal'áii díí naaltsoos biyi' baa hane'ii łahjį' hóó' dooleeł yę́ę Diyin God hats'ą́ą́' nahjį' kwíidoolííł.
Díí t'áá ałtso t'áá aaníigo yaa halne'ígíí ání, T'áá aaníí tsį́įłgo nishááh! T'áá ákót'ée doo. Lą́'ąą Bóhólníihii Jesus nínááh!
Bóhólníihii Jesus Christ bibee ajooba' yee Diyin God bidiyį́į́' [danohłíinii t'áá ánółtso] nihik'ijidlíi doo. T'áá ákót'ée doo.
